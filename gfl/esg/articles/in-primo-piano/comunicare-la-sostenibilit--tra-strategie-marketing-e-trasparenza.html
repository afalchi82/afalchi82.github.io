<div>

    <p><b>Il processo di comunicazione</b></p>

    <p>Quando parliamo di comunicare la sostenibilità prendiamo in esame un duplice
        processo. Da un lato, infatti, la sfida è rivolta alle proprie persone in una
        prospettiva di comunicazione interna volta a costruire e rafforzare una <b>cultura
            sostenibile e inclusiva</b>. Dall’altro lato, il riferimento è alla
        comunicazione esterna indirizzata verso i propri stakeholder, attuali o
        potenziali, attraverso le comunicazioni istituzionali o le relazioni con i
        media. In questo modo si costruisce il posizionamento dell’azienda sul mercato
        e se ne definiscono i valori identitari, si consolidano le relazioni e si
        costruiscono le linee di sviluppo.</p>

    <p>Sotteso a tematiche etiche e a scelte ontologiche in prospettiva di
        responsabilità d’impresa e sviluppo sostenibile, vi sono ragioni reputazionali
        che spingono le imprese a investire tempo e risorse in una corretta ed efficace
        comunicazione dei fattori ESG. Non si tratta solo di essere <span class="SpellE"><b>compliant</b></span><b>
        </b>rispetto a richieste sempre più insistenti ed articolate del legislatore
        nazionale e sovranazionale ma di connotare in modo identitario il marchio
        distinguendosi dalla concorrenza e attrarre investitori e finanziamenti.</p>

    <p>Una comunicazione efficace è una <b>comunicazione concreta</b>, capace di
        raccontare i progetti così come sono pensati e realizzati, trasparente, cioè
        chiara rispetto ai risultati ottenuti, e coerente rispetto alle scelte
        valoriali comunicate e alle strategie di business. In termini di estrema
        semplificazione se un’azienda comunica il suo impegno in un percorso di
        trasformazione sostenibile, deve poter dimostrare, con dati concreti e
        trasparenti, come genera un valore (o evita un impatto).</p>

    <p>Il mercato in cui opera l’azienda, la <i>ratio</i> sottesa alla
        comunicazione e lo scopo della stessa condizioneranno poi il tenore del
        messaggio e il segmento informativo sul quale viene posta l’attenzione.</p>

    <p><b>Rendicontare la sostenibilità tra Report di Sostenibilità, Bilancio
            Sociale e Report Integrato</b></p>

    <p>Alla rendicontazione non finanziaria è affidato il compito di <b>descrivere
            agli stakeholders </b>le scelte strategiche d’impresa, l'impatto delle
        politiche e delle azioni intraprese dalla stessa rispetto all'ambiente, al
        sociale, alla governance (<b>ESG</b>).</p>

    <p>La caratteristica peculiare di una rendicontazione non finanziaria può essere
        riconosciuta nel contenuto narrativo e qualitativo che, a differenza di quanto
        accade nella rendicontazione finanziaria, contribuisce in termini significativi
        a definire gli indicatori chiave che impattano nella misurazione delle <b>performance
            economiche</b>, sociali ed ambientali dell'impresa, nell'ottica di un modello
        di sviluppo sostenibile di impresa.</p>

    <p>Il processo di rendicontazione così definito comporta un processo volto a
        indagare e codificare l’attività svolta alla luce delle variabili ESG in modo tale
        da far emergere in ogni segmento di business la componente di impatto in una
        prospettiva di transizione sostenibile. Gli&nbsp;<b>obblighi di rendicontazione
        </b>di natura non finanziaria imposti dalla<b> CSRD</b> (in base al principio
        della "<i>doppia materialità</i>"), richiedono infatti di ricostruire
        sia l'influenza esercitata dai fattori di sostenibilità su performance,
        sviluppo e posizionamento commerciale dell'impresa (secondo una prospettiva <span class="SpellE">Outside</span>-in), sia l'impatto che l'attività
        dell'impresa
        esercita sulla società e sull'ambiente esterno (secondo una prospettiva
        Inside-out). La sfida è quella di contribuire a far emergere <b>potenziali
            strategici</b> che mai erano stati posti in luce perché indagati sotto lo
        spettro di altre lenti e, individuati i nodi strategici, promuovere processi di
        costruzione del valore.</p>

    <p>In questa visione appare chiaro come la scelta di una rendicontazione di
        sostenibilità possa divenire strategica anche ad aziende cui non è richiesto
        dal legislatore alcun passo in questa direzione. Non va dimenticato, infatti,
        che, con <b>l’adozione della CSDD</b>, ciascuna società&nbsp;sarà chiamata a
        richiedere ai propri partner commerciali specifiche garanzie contrattuali per
        il rispetto del proprio codice di condotta e del piano di prevenzione in una
        logica di estensione e allargamento del monitoraggio e della mitigazione delle
        possibili esternalità negative riconducibili ai profili di sostenibilità, lungo
        l’intera catena del valore.</p>

    <p>Tra gli strumenti di rendicontazione il <b>Report di Sostenibilità</b>,
        costruito seguendo il Framework internazionale di riferimento sviluppato
        dall’organizzazione non-profit GRI (Global Reporting <span class="SpellE">Initiative</span>),
        è modello di rendicontazione di impatto che consente di delineare puntualmente
        gli effetti dell’attività delle organizzazioni sugli stakeholder, rispetto ai
        fattori ESG. </p>

    <p>Accanto a questo, possiamo richiamare il <b>Bilancio Sociale</b> che, in
        dialogo con gli Stakeholder, fornisce un quadro complessivo delle performance
        dell’azienda anche sotto il profilo etico e sociale. </p>

    <p>Da ultimo, il <b>Report Integrato</b>, uno standard basato sul framework
        emanato dall’IIRC (International <span class="SpellE">Integrated</span> Reporting
        <span class="SpellE">Council</span>), è sicuramente lo strumento più innovativo
        di reporting non finanziario. Il Report integrato si articola secondo l’analisi
        di 6 pilastri: il capitale umano, il capitale organizzativo, il capitale
        relazionale, il capitale naturale, il capitale materiale e quello finanziario
        mettendo in relazione il modello di organizzazione con gli impatti prodotti in
        una prospettiva di doppia materialità consentendo così alle aziende di
        restituire una comunicazione efficiente ed efficace del proprio processo di
        transizione sostenibile.
    </p>

    <p><b>Il punto di vista dei media e il rischio di Greenwashing</b></p>

    <p>Alla comunicazione di sostenibilità, sia quella istituzionale che quella
        veicolata dai social media, sono associati sensibili rischi reputazionali. Il
        tema è quello del <b>Greenwashing</b> neologismo mutuato dal termine <span class="SpellE">Whitewashing</span>, letteralmente imbiancatura, utilizzato
        nel
        linguaggio cinematografico per indicare quei casi in cui attori caucasici
        venivano scritturati per interpretare personaggi di altre etnie. </p>

    <p>Con il termine Greenwashing ci si riferisce, quindi, alla pratica volta ad <b>enfatizzare
            le caratteristiche di sostenibilità</b> e rispetto dell’ambiente di alcune
        pratiche, servizi o prodotti. </p>

    <p>Le conseguenze di tali pratiche possono essere molto severe sia sotto il
        profilo reputazionale allontanando clienti e investitori sia sotto il profilo
        giudiziale.</p>
</div>