<p>I nuovi indicatori sperimentali e analitici, pubblicati dalla BCE (<i>Banca Centrale Europea</i>) a fine gennaio 2023, analizzano i rischi legati al clima
    nel <strong>settore finanziario</strong> e monitorano la transizione verde. La BCE e le banche centrali nazionali cercheranno di migliorare ulteriormente
    gli indicatori per adeguarli agli <i>standard </i>di qualità della BCE. Da prime statistiche sperimentali, emerge una quota crescente di <strong>titoli di
        debito</strong> dell'area “euro” etichettati come <strong>verdi</strong> o sostenibili.</p>
<p>Nel luglio 2022, la BCE ha pubblicato un piano d'azione dettagliato sul clima per integrare gli accorgimenti relativi al cambiamento climatico nel proprio
    quadro di <strong>politica monetaria</strong>. Nell'ottobre 2022, ha pertanto iniziato a orientare le proprie partecipazioni in
    <strong>obbligazioni</strong> societarie verso emittenti con una migliore <i>performance</i> climatica. In questa cornice, i nuovi indicatori, qui
    analizzati, e relativi al clima, rappresentano un ulteriore passo avanti verso il rispetto degli impegni della BCE sulla questione climatica. Questa prima
    serie di indicatori statistici relativi al clima, pubblicati nel gennaio 2023, dovrebbero permettere di valutare meglio l'impatto dei rischi legati al clima
    sul settore finanziario e di monitorare lo sviluppo della <strong>finanza sostenibile</strong> e verde, nel rispetto degli impegni del proprio piano
    d'azione per il clima. Occorre, infatti, capire meglio come i <strong>cambiamenti climatici</strong> influenzeranno il <strong>settore finanziario</strong>
    e viceversa. Per queste ragioni, lo sviluppo di dati di alta qualità è fondamentale e gli indicatori in analisi dovrebbero rappresentare un primo passo per
    contribuire a ridurre il <i>gap</i> di dati sulla questione climatica, fondamentali per compiere ulteriori progressi verso un'economia neutrale dal punto di
    vista (anche) climatico.</p>
<p>I nuovi indicatori sono “sperimentali” o “analitici”. I dati <strong>sperimentali</strong> soddisfano molti, ma non tutti, i requisiti di qualità delle
    statistiche ufficiali della BCE. I dati analitici hanno una qualità inferiore e alcune limitazioni, talvolta significative. Gli indicatori sono, quindi, da
    considerarsi un <i>work in progress</i> e devono essere utilizzati con cautela. Il loro scopo è, tuttavia, quello di avviare una conversazione più ampia
    all'interno della comunità statistica e della ricerca e con altri soggetti chiave su come acquisire meglio i dati sui rischi climatici e, più in generale,
    sulla transizione verde.</p>
<p><strong>L'action plan della BCE, il climate change e le strategie di politica monetaria</strong></p>
<p>Il Consiglio Direttivo della BCE risulta essere impegnato:</p>
<ul>
    <li>a incorporare le <i>considerations</i> sul cambiamento climatico nel proprio quadro di <strong>politica monetaria</strong>;</li>
    <li>ad ampliare la propria <strong>capacità analitica</strong> in materia di modelli macroeconomici, statistiche e di politica monetaria in relazione ai
        cambiamenti climatici;</li>
    <li>a includere le <i>considerations</i> sui cambiamenti climatici nelle operazioni di politica monetaria nelle aree della <i>disclosure</i>, della
        valutazione del rischio, del quadro delle garanzie e degli acquisti di attività del settore <i>corporate</i>;</li>
    <li>all'attuazione del piano d'azione (“<i>action plan</i>”) in linea con i progressi delle politiche e delle iniziative dell'UE in materia di
        <i>disclosure</i> e <i>reporting </i>della sostenibilità ambientale.</li>
</ul>
<p>Con questo piano d'azione, il Consiglio Direttivo ha sottolineato il proprio impegno a riflettere in modo più sistematico sulle questioni inerenti la
    sostenibilità ambientale, così da integrarla nella propria politica monetaria.</p>
<p>Affrontare il cambiamento climatico è, infatti, una sfida globale e una priorità politica per l'Unione Europea. Sebbene i governi e i parlamenti abbiano la
    responsabilità primaria di agire in materia di cambiamenti climatici, nell'ambito del proprio mandato anche la BCE ha riconosciuto la necessità di integrare
    ulteriormente la questione climatica nel proprio quadro politico. I cambiamenti climatici e la transizione verso un'economia più sostenibile influiscono
    sulle prospettive di stabilità dei prezzi attraverso il loro <strong>impatto</strong> su <strong>indicatori macroeconomici</strong> quali l'inflazione, la
    produzione, l'occupazione, i tassi di interesse, gli investimenti e la produttività, sulla stabilità finanziaria e, quindi, sulla politica monetaria.
    Inoltre, i cambiamenti climatici e la transizione al carbonio influenzano il valore e il profilo di rischio delle attività detenute nel bilancio
    dell'Eurosistema, portando potenzialmente a un accumulo indesiderato di rischi finanziari legati al clima.</p>
<p>Pertanto, la BCE si è impegnata ad affrontare le questioni relative al <i>climate change</i>, in linea con gli obblighi previsti dai Trattati dell'UE. Il
    piano d'azione comprende misure che rafforzano e ampliano le iniziative in corso da parte dell'Eurosistema per tenere maggiormente conto delle menzionate
    <i>considerations</i> sul <i>climate change</i>, con l'obiettivo di preparare il terreno per le modifiche al quadro di attuazione della politica monetaria.
    Il disegno di queste misure sarà coerente con l'obiettivo della <strong>stabilità dei prezzi</strong> e dovrà tenere conto delle implicazioni del
    cambiamento climatico per un'allocazione efficiente delle risorse. Il <strong>Centro per il cambiamento climatico</strong> della BCE, recentemente
    istituito, coordinerà le attività pertinenti all'interno della BCE, in stretta collaborazione con l'Eurosistema. Tali attività si concentreranno sulle
    seguenti aree: (a) modellizzazione macroeconomica e valutazione delle implicazioni per la <strong>trasmissione della politica monetaria</strong>
    (“<i>monetary policy transmission</i>”), (b) dati statistici per le <strong>analisi dei rischi</strong> legati al cambiamento climatico, (c)
    <strong>informativa</strong> (“<i>disclosure</i>”) come requisito per l'idoneità e garanzia all'acquisto di attività, (d) rafforzamento delle capacità di
    valutazione del rischio, (e) quadro delle <strong>garanzie</strong> (“<i>collateral framework</i>”), e (f) <strong>acquisti di attività</strong> del settore
    societario.</p>
<p>L'attuazione del piano d'azione sarà in linea con i progressi delle politiche e delle iniziative dell'UE nel campo della <i>disclosure</i> e della
    <i>rendicontazione</i> della sostenibilità ambientale, tra cui la direttiva sulla rendicontazione della sostenibilità delle imprese
    (“<strong>CSRD</strong>”), il regolamento sulla tassonomia e il regolamento sulle informazioni relative alla sostenibilità nel settore dei servizi
    finanziari.</p>
<p><strong>Gli indicatori analitici e sperimentali sul rischio climatico</strong></p>
<p>Per garantire l'accessibilità e la replicabilità degli indicatori, sono utilizzati, ove possibile, i dati esistenti del Sistema Europeo di Banche Centrali
    (SEBC) o altri dati disponibili al pubblico. Nello specifico, gli indicatori coprono tre aree. Con riguardo alla prima, gli indicatori sperimentali sulla
    finanza sostenibile forniscono una panoramica degli <strong>strumenti di debito</strong> etichettati come "verdi", "sociali", "di sostenibilità" o "legati
    alla sostenibilità" dall'emittente, emessi o detenuti nell'area “euro”. I dati mostrano che il volume delle obbligazioni sostenibili e verdi è più che
    raddoppiato negli ultimi due anni ed è cresciuto molto più rapidamente del mercato obbligazionario complessivo dell'area “euro”. Oltre ad aumentare la
    trasparenza, questi indicatori dovrebbero anche permettere di monitorare i progressi nella transizione verso un'economia a zero emissioni. Tuttavia, la
    mancanza di <i>standard</i> armonizzati e accettati a livello internazionale su ciò che definisce un'obbligazione verde o sostenibile rende i dati
    complessivamente meno affidabili.</p>
<p>In relazione alla seconda area, gli indicatori analitici sulle <strong>emissioni di carbonio</strong> finanziate dalle istituzioni finanziarie forniscono
    informazioni sull'intensità di carbonio dei portafogli titoli e prestiti delle istituzioni finanziarie e sull'esposizione del settore finanziario a
    controparti con modelli di <i>business</i> ad alta intensità di carbonio. I risultati preliminari mostrano che nell'area “euro” la maggior parte delle
    emissioni finanziate tramite azioni o obbligazioni sono detenute da fondi di investimento. Tuttavia, i dati suggeriscono che le attività a maggiore
    intensità di carbonio sono finanziate dal settore bancario, in quanto le aziende finanziate producono relativamente più emissioni nelle loro operazioni
    commerciali per raggiungere un determinato livello di entrate. Più in dettaglio, gli indicatori di questa categoria sono raggruppati in due sottogruppi:</p>
<p><strong>Indicatori sul finanziamento delle attività ad alta intensità di carbonio</strong>:</p>
<ul>
    <li>Emissioni finanziate (FE), pari alle emissioni totali di gas a effetto serra (GHG) di un debitore/emittente ponderate per l'investimento come quota del
        valore totale della società;</li>
    <li>Intensità di carbonio (IC), pari alle FE diviso per il valore di produzione della società, ponderato per l'investimento nelle attività della stessa come
        quota del valore totale.</li>
</ul>
<p><strong>Indicatori sull'esposizione ai rischi di transizione</strong>:</p>
<ul>
    <li>Intensità media ponderata di carbonio (WACI), pari alle emissioni totali di gas serra di un debitore/emittente standardizzate per una misura del valore
        della produzione aziendale, ponderata per l'investimento in queste attività come quota del valore totale del portafoglio di investimento;</li>
    <li>Impronta di carbonio (CFP), pari alle FE standardizzate per il valore totale del portafoglio di investimenti.</li>
</ul>
<p>Da ultimo, con riguardo alla terza area, gli indicatori analitici sui <strong>rischi fisici</strong> legati al clima analizzano l'impatto dei rischi
    naturali, come inondazioni, incendi o tempeste, sulla <i>performance</i> dei portafogli di prestiti, obbligazioni e azioni. Mentre il rischio di tempeste di
    vento incide ampiamente sui portafogli finanziari dell'area “euro”, il rischio che questo pericolo causi danni gravi è piuttosto basso. Le inondazioni,
    invece, sono limitate alle aree costiere e fluviali, ma si stima che abbiano un livello di danni e perdite più elevato.</p>
<p> </p>
<p><strong>Conclusioni</strong></p>
<p>Nel presente documento, sono stati presentati i nuovi indicatori per la valutazione dell'impatto dei rischi climatici sul comparto finanziario, nonché per il
    monitoraggio dello sviluppo della finanza sostenibile. Gli indicatori si distinguono in "sperimentali" e "analitici": i primi rispettano solo alcuni dei
    criteri di qualità garantiti dalle statistiche ufficiali pubblicate dalla BCE, mentre i secondi presentano limitazioni significative in termini di
    rappresentatività delle informazioni e richiedono cautela nella loro lettura. Ciò premesso, gli indicatori attengono a tre aree tematiche: la
    <strong>finanza sostenibile</strong> (“<i>sustainable finance</i>”), i <strong>rischi di transizione</strong> (“<i>carbon emissions</i>”) e i <strong>rischi
        fisici</strong> (“<i>physical risks</i>”) legati al cambiamento climatico. È fatto, tuttavia, rimando alla documentazione metodologica, disponibile sul
    sito della Banca Centrale Europea, per i necessari approfondimenti. Dati i limiti sottolineati poc'anzi, e così riportati dalla stessa BCE, le autorità
    competenti, insieme alle banche centrali nazionali, si sono già impegnate al miglioramento della metodologia e dei dati utilizzati. A questo proposito,
    saranno utili le nuove fonti di dati che dovrebbero essere disponibili in linea con le iniziative dell'UE in materia di informativa e rendicontazione
    (anche) sul clima.</p>
<p>Dir. 2464/2022/UE</p>

