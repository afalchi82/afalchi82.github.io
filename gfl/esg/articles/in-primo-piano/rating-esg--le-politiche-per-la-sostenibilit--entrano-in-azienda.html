<p><strong>Le politiche per la sostenibilità anche in azienda</strong></p>
  <p>Abbiamo visto, parlando degli indicatori&nbsp;<strong>SDGs</strong>&nbsp;che&nbsp;<strong>le politiche per la sostenibilità</strong>&nbsp;non sono soltanto ad appannaggio degli Stati, ma anche delle aziende, che (anche) attraverso un’opera di contestualizzazione aiutano il management ad indirizzare la gestione aziendale sotto tutti i molteplici aspetti della sostenibilità. Una&nbsp;<strong>gestione aziendale sostenibile</strong>&nbsp;trova il suo culmine nei processi volti a preservare la&nbsp;<i>compliance</i>&nbsp;e la&nbsp;<i>business continuity</i>, la «continuità operativa» possibile soltanto attraverso la ricerca ed il monitoraggio continui delle sostenibilità ed il ricorso ad una&nbsp;<i>leadership</i>&nbsp;collettiva.</p>
  <p><strong>Le politiche aziendali per la sostenibilità: leadership collettiva e nuovo codice di governance</strong></p>
  <p>Nel gennaio del 2021 è entrato in vigore il nuovo&nbsp;<strong>codice di</strong>&nbsp;<strong><i>corporate governance</i></strong>, che mette al centro&nbsp;<i>le</i>&nbsp;sostenibilità.</p>
  <p>Si tratta di passare da una concezione di “business as usual” (improntata ad una&nbsp;<i>certa dose&nbsp;</i>di autoritarismo verticistico aziendale) ad un nuovo modello di&nbsp;<i>governance,&nbsp;</i>basato sulla&nbsp;<strong>leadership collettiva</strong>&nbsp;(fondata sull’autorevolezza, che traduce le parole di sostenibilità in fatti, attraverso un procedimento partecipato).</p>
  <table>
    <tr>
      <td>
        <p>L’insieme delle regole della&nbsp;<i>governance</i>&nbsp;determina la struttura decisionale e organizzativa del governo societario: un<strong>&nbsp;sistema di “leadership collettiva”</strong>&nbsp;che permette di dirigere e controllare le aziende, attraverso un’opera di compensazione fra interessi potenzialmente divergenti.</p>
      </td>
    </tr>
  </table>
  <p>Il nuovo&nbsp;<strong>modello di&nbsp;<i>governance</i></strong>&nbsp;guarda al futuro (e non solo al business di breve e medio periodo), attira i migliori talenti, fidelizza i consumatori, sempre più critici sulle questioni ambientali e sociali, al fine di garantire uno sviluppo più solido e duraturo, guadagnando in termini di efficienza dei processi e prevenzione di rischi e sanzioni.</p>
  <p>Governance, questioni ambientali e sociali: i tre settori di investimento che saranno sempre più privilegiati dagli investitori possono essere sintetizzati in un acronimo:&nbsp;<strong>ESG, Environmental, Social and Governance.</strong></p>
  <p><strong>Gli ESG, gli investimenti responsabili e la&nbsp;<i>governance dei rischi</i></strong></p>
  <p>Gli ESG si utilizzano in ambito economico/finanziario per indicare tutte quelle attività legate agli investimenti responsabili che, nel perseguire i classici obiettivi della gestione finanziaria tengono, tuttavia in considerazione aspetti di natura ambientale, sociale e di governance.</p>
  <p>La governance è quell’insieme di regole, procedure, strutture organizzative e prassi finalizzate a consentire l’identificazione, la misurazione, la gestione e il monitoraggio dei principali&nbsp;<strong>rischi</strong>&nbsp;<strong>dell’organizzazione</strong>: lo scopo generale è quello di assumere decisioni consapevoli, fondate su una conoscenza degli specifici rischi aziendali.</p>
  <table>
    <tr>
      <td rowspan="4">
        <p>Alcuni obiettivi specifici di una&nbsp;<strong>gestione aziendale sostenibile</strong></p>
      </td>
      <td>
        <p><strong>Strategici</strong>, per la gestione della complessità e, quindi, per la salvaguardia del patrimonio e della continuità operativa</p>
      </td>
    </tr>
    <tr>
      <td>
        <p><strong><i>Compliance</i></strong>, per il rispetto delle normative, dei regolamenti, delle prescrizioni interne, di tutto ciò che per l’impresa costituisce fonte di obbligazione.</p>
      </td>
    </tr>
    <tr>
      <td>
        <p><strong>Operativi</strong>, per l’efficienza e l’efficacia dei processi aziendali.</p>
      </td>
    </tr>
    <tr>
      <td>
        <p><strong><i>Reporting</i></strong>, per l’affidabilità delle informazioni, ivi comprese quelle finanziarie.</p>
      </td>
    </tr>
  </table>
  <p><strong>Il rating ESG: l’importanza del “business ESG”</strong></p>
  <p>“Partecipazione” è una delle chiavi di lettura del nuovo modello di “business ESG”.</p>
  <p>La partecipazione rappresenta una&nbsp;<i>nuance&nbsp;</i>del “lato&nbsp;<i>social</i>” degli ESG nell’odierna società, nella quale il peso delle sostenibilità ha un valore essenziale: per questo motivo focalizzare la propria attenzione esclusivamente sui rendimenti finanziari e sui fondamentali di un determinato settore o azienda è ormai diventato un esercizio riduttivo.</p>
  <p>Gli investitori prestano sempre maggiore attenzione ai&nbsp;fattori ESG: è naturale che, in questo scenario, integrare nelle analisi i criteri ESG sia diventato cruciale. Dirimente.</p>
  <p>Il&nbsp;<strong>rating ESG (o rating di sostenibilità)</strong>&nbsp;è un giudizio sintetico che certifica la solidità di un emittente, di un titolo o di un fondo dal punto di vista delle performance ambientali, sociali, e di governance.</p>
  <p><strong>Come funziona il rating ESG?</strong></p>
  <p>Il&nbsp;<i>rating</i>&nbsp;ESG – complementare al rating tradizionale, che tiene in considerazione le sole variabili economico-finanziarie – ha lo scopo di aumentare le informazioni disponibili (e, quindi, di migliorare le valutazioni e le scelte d’investimento conseguenti), analizzando i dati con (e da) un’ottica e un punto di vista differente: quello delle sostenibilità.</p>
  <p>Il&nbsp;<i>rating</i>&nbsp;ESG viene elaborato da agenzie di&nbsp;<i>rating</i>&nbsp;specializzate nella raccolta e nell’analisi di dati sugli&nbsp;<strong>aspetti di sostenibilità dell’attività delle imprese</strong>.</p>
  <table>
    <tr>
      <td>
        <p>I processi di elaborazione dei rating ESG si basano sull’analisi di diversi materiali: a mero titolo di esempio, le informazioni pubbliche; i documenti aziendali; i dati provenienti da fonti esterne (autorità di vigilanza, associazioni di categoria, sindacati, ONG); i sopralluoghi presso l’azienda; gli incontri con il&nbsp;<i>management.</i></p>
      </td>
    </tr>
  </table>
  <p>Gli aspetti che – di norma – vengono presi in considerazione nel&nbsp;<strong>processo di attribuzione del rating ESG</strong>&nbsp;sono differenti, in funzione dell’aspetto che di volta in volta viene considerato: E, S o G.</p>
  <p>Per quanto riguarda la&nbsp;<strong>E di “Environment”</strong>, a mero titolo di esempio, vengono analizzati i consumi di materie prime o di energia, la produzione di rifiuti, la riduzione delle emissioni o del consumo di acqua, l’efficienza energetica e nell’utilizzo delle risorse naturali, l’efficacia dei sistemi di gestione eventualmente implementati.</p>
  <p><strong>La S di ESG</strong>&nbsp;concerne la qualità dell’ambiente di lavoro, le relazioni sindacali, il controllo e la sensibilizzazione della catena di fornitura e di valore, il rispetto dei diritti umani, e più in generale tutto ciò che riguarda la partecipazione, la condivisione.</p>
  <p>La&nbsp;<strong>G di “Governance”</strong>, invece, ha a che fare con l’indipendenza (ivi compresa la mancanza di condizionamenti, interni ed esterni); con le politiche di diversità (di genere, etniche, ecc.) anche nella composizione dei Consigli di Amministrazione e – di conseguenza – con il&nbsp;<i>diversity management</i>; con la remunerazione del top management collegata a obiettivi di sostenibilità.</p>
  <p>In ultima analisi, con il raggiungimento e il continuo miglioramento delle molteplici sostenibilità.</p>
  <p><strong>Il miglioramento continuo degli ESG attraverso i Sistemi di Gestione</strong></p>
  <p>Come qualsiasi sistema di gestione che si rispetti, infatti, anche quello che si fonda sull’implementazione dei&nbsp;<strong>criteri ESG</strong>&nbsp;al suo interno deve continuamente migliorarsi.</p>
  <p>Più in generale, deve migliorare anche IL sistema collettivo di rating: non esiste, infatti, un metodo univoco per l’elaborazione del voto ESG.</p>
  <p>Secondo un working paper del Mit Sloan School of Management “le votazioni di cinque agenzie che forniscono rating Esg (KLD, Sustainalytics, Video-Eiris, Asset4, and RobecoSAM) sono correlate al 61%. Una differenza che dimostra come ciascuna componente del giudizio complessivo possa avere un peso specifico diverso a seconda dell’agenzia valutante”.</p>
  <p>Occorre, in definitiva, una maggiore omogeneità nelle valutazioni, per evitare non solo distorsioni del mercato, ma anche della concezione stessa di sostenibilità, che per quanto modulabile in funzione di differenti condizioni di contesto oggettive, deve comunque ancorarsi a dati e parametri misurabili, una volta effettuata la scrematura di contesto…</p>
  <p>Occorre, detto in altri termini, una chiave di lettura in grado di valutare l’efficienza e l’efficacia del&nbsp;<strong>successo sostenibile</strong>: a livello globale e, al contempo, a livello di singola azienda.</p>
  <p><strong>Il nuovo codice sulla governance e il successo sostenibile: i KPI della sostenibilità aziendale</strong></p>
  <p>Il nuovo codice sulla&nbsp;<i>governance</i>&nbsp;ha introdotto il principio del successo sostenibile, l’obiettivo che “guida l’azione dell’organo di amministrazione e che si sostanzia nella creazione di valore nel lungo termine a beneficio degli azionisti, tenendo conto degli interessi degli altri&nbsp;<i>stakeholder</i>&nbsp;rilevanti per la società”.</p>
  <p>Il concetto di successo sostenibile assume oggi, finalmente, un ruolo centrale, entrando a pieno titolo nella definizione di piano industriale, definito come “il documento programmatico nel quale sono definiti gli obiettivi strategici dell’impresa e le azioni da compiere al fine di raggiungere tali obiettivi in coerenza con il livello di esposizione al rischio prescelto,&nbsp;nell’ottica di promuovere il successo sostenibile della società”.</p>
  <p>Per&nbsp;<strong>misurare&nbsp;la sostenibilità aziendale</strong>&nbsp;occorrono dei&nbsp;<strong>Key Performance Indicators</strong>&nbsp;(KPI), il cui scopo è quello di facilitare la misurazione e l’interpretazione delle azioni del business in termini di impatto economico, sociale e ambientale.</p>
  <p>Gli indicatori devono essere:</p>
  <ul>
    <li>facili e comprensibili, per evitare interpretazioni errate;</li>
    <li>significativi, per identificare spazi e opportunità di miglioramento e bilanciare tecnicismi e informazioni generiche;</li>
    <li>comprensivi;</li>
    <li>gestibili e comparabilità (le evoluzioni nella performance rilevate dagli indicatori dovrebbero essere valutate assicurando la comparabilità e la replicabilità dei risultati);</li>
    <li>controllabili (in grado, quindi, di consentire al management di influenzare un indicatore con le proprie azioni mostrando in maniera evidente i progressi ottenuti;</li>
    <li>continui (l’indicatore deve poter essere continuamente aggiornato e monitorato);</li>
    <li>efficienti, senza elementi superflui e passaggi che rallenterebbero il suo impatto</li>
  </ul>

  