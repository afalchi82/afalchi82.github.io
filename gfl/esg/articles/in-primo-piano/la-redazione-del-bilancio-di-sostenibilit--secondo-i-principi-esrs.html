<p>Si propone una sintesi della attività di matrice europea in merito alla rendicontazione e&nbsp;<i>disclosure</i>&nbsp;per meglio affrontare, anche da un punto di vista aziendale, le attuali sfide connesse alle&nbsp;<strong>dinamiche "ESG"</strong>, tra cui si menzionano le questioni sanitarie, ambientali e sociali, come il cambiamento climatico e la crisi energetica. Infatti, anche le imprese – in quanto aggregazioni di beni e persone organizzate in forma societaria – rivestono un ruolo centrale in relazione alle sfide globali, e la creazione di valore per gli azionisti potrebbe non essere più sufficiente come perno nella determinazione degli obiettivi di conduzione delle attività economiche, poiché anche i valori facenti capo agli&nbsp;<strong>standards “ESG”</strong>&nbsp;(i.e. “<i>Environmental, Social & Governance</i>”) devono essere tenuti in considerazione nell'espletamento delle operazioni quotidiane, e lungo tutta la catena del valore. Ad oggi, a tali fini, si segnala che l'<strong>EFRAG</strong>&nbsp;(<i>European Financial Reporting Advisory Group</i>) sta a livello europeo lavorando sui suddetti temi col fine ultimo di proporre degli&nbsp;<i>standard</i>&nbsp;di informativa “non finanziaria” coerenti con i necessari miglioramenti in materia di sostenibilità, dell'ambiente e del sociale. Pertanto, nel presente documento, viene riassunta la&nbsp;<i>roadmap</i>&nbsp;dell'EFRAG sui temi in analisi, che ha condotto alla prima bozza di principi per il&nbsp;<i>reporting</i>&nbsp;di sostenibilità: i c.d. ESRS. Più in particolare, obiettivo del presente scritto è quello di presentare alcuni assiomi che hanno condotto alla redazione dei dodici principi e che, molto probabilmente, continueranno ad ispirare le prime attività di aggiornamento e verifica dell'EFRAG nel comparto della sostenibilità. È, in ogni caso, opportuno precisare che le riflessioni, più oltre presentate, debbono essere prese in considerazione con prudenza, segnalando l'evidente, inarrestabile e continua evoluzione delle tematiche in analisi per via delle diverse emergenze climatiche e sociali in corso, nonché delle condizioni politiche ed economiche di contorno.</p>
<p><strong>Le attività dell'EFRAG e la sostenibilità</strong></p>
<p>A partire dal 2022, le attività dell'EFRAG sono organizzate in due pilastri:</p>
<ul>
  <li>il pilastro dell'<strong>informativa finanziaria&nbsp;</strong>("<i>financial pillar</i>"), che contribuisce al processo di definizione dei principi emanati dello IASB (<i>International Accounting Standards Board</i>), fornendo a questi consulenza in relazione al contesto europeo, anche attraverso attività di ricerca, nonché alla Commissione Europea sulla ratifica dei principi IFRS;</li>
  <li>il pilastro della&nbsp;<strong>rendicontazione sulla sostenibilità</strong>&nbsp;(“<i>sustainability pillar</i>”), fornendo consulenza tecnica alla Commissione Europea, sotto forma di progetti di&nbsp;<i>standard</i>, relativa al ruolo e alle indicazioni dell'UE in materia di sostenibilità e/o ai progetti di modifica degli stessi&nbsp;<i>standard</i>.</li>
</ul>
<p>Più precisamente, nel gennaio 2022, l'assemblea generale dell'EFRAG ha approvato una modifica dello statuto e del regolamento interno dell'EFRAG, integrando il nuovo pilastro relativo alla rendicontazione sulla sostenibilità nella struttura organizzativa dell'EFRAG. Nel marzo 2022, l'assemblea generale dell'EFRAG ha, poi, nominato i membri del comitato per il&nbsp;<i>reporting</i>&nbsp;sulla sostenibilità dell'EFRAG. In concomitanza dei mutamenti di&nbsp;<i>governance</i>&nbsp;occorsi nello&nbsp;<i>European Financial Reporting Advisory Group</i>&nbsp;(EFRAG), era stata definita anche una tabella di marcia (c.d.&nbsp;<i>roadmap</i>) per la predisposizione degli standards per la rendicontazione di sostenibilità europei (ESRS o&nbsp;<i>European Sustainability Reporting Standards</i>), che può essere riassunta in&nbsp;<strong>due fasi</strong>:</p>
<ul>
  <li>la preparazione allo sviluppo di eventuali&nbsp;<i>standard</i>&nbsp;europei di rendicontazione non finanziaria;</li>
  <li>il lavoro tecnico sulla bozza provvisoria degli&nbsp;<i>standard</i>&nbsp;per la rendicontazione di sostenibilità.</li>
</ul>
<p>Con riguardo a questo secondo punto, i lavori tecnici che hanno portato alla bozza provvisoria dei primi dodici&nbsp;<i>standard</i>&nbsp;per il&nbsp;<i>reporting</i>&nbsp;di sostenibilità trovano impulso nelle attività della Commissione Europea che ha adottato, nell'aprile 2021, una proposta di direttiva relativa al bilancio di sostenibilità d'impresa, la c.d.&nbsp;<strong><i>Corporate Sustainability Reporting Directive</i></strong>&nbsp;(CSRD). Tale direttiva prevede che le società che rientrano nell'ambito riferiscano puntualmente in conformità con gli&nbsp;<i>standards</i>&nbsp;europei di rendicontazione di sostenibilità in via di approvazione da parte della Commissione. Sulla base della proposta di CSRD, l'EFRAG ha iniziato a sviluppare i menzionati progetti di&nbsp;<i>standards</i>. Nello specifico, anche in virtù del necessario aggiornamento della&nbsp;<i>governance</i>&nbsp;dell'EFRAG, era stato inizialmente chiesto al PTF-NFRS, ora noto come&nbsp;<i>Project Task Force on European Sustainability Reporting Standards</i>&nbsp;(PTF-ESRS), di iniziare a sviluppare gli&nbsp;<i>standards</i>&nbsp;in modalità progettuale, per poi trasferire la responsabilità sul&nbsp;<i>reporting</i>&nbsp;di sostenibilità dell'EFRAG all'organismo all'uopo istituito a seguito delle citate riforme di&nbsp;<i>governance</i>.</p>
<p><strong>Il primo&nbsp;<i>set</i>&nbsp;di&nbsp;<i>draft</i>&nbsp;“ESRS”</strong></p>
<p>Nel novembre del 2022, il Parlamento Europeo ha approvato la CSRD, che determinerà in Europa quanto segue:</p>
<ul>
  <li>la rendicontazione delle informazioni sulla trasparenza e la matrice "ESG" diventeranno parte integrante della comunicazione sull'informativa economica e finanziaria;</li>
  <li>l'UE fungerà da punto di riferimento per gli&nbsp;<i>standards</i>&nbsp;globali di rendicontazione sulla sostenibilità;</li>
  <li>circa 50.000 aziende saranno inizialmente interessate dalle nuove regole, rispetto alle 11.700 attuali (in Italia, si stima che si passerà da poche centinaia di imprese a circa 5.000), con prospettive di ulteriore crescita nel numero di imprese coinvolte. I requisiti di rendicontazione saranno introdotti gradualmente per i diversi tipi di società. Le prime società dovranno applicare gli&nbsp;<i>standards</i>&nbsp;in relazione alle attività poste in essere nel 2024, con pubblicazione della relazione nel 2025. Le PMI quotate in Borsa sono invece obbligate a redigere il bilancio a partire dal 2026, con una possibilità di&nbsp;<i>opt-out</i>&nbsp;volontario fino al 2028, e potranno redigere il bilancio secondo&nbsp;<i>standards</i>&nbsp;separati e proporzionati che l'EFRAG è in procinto di sviluppare.</li>
</ul>
<p>Da un punto di vista tecnico e sostanziale, le “<strong><i>Exposure Draft</i></strong>” (ED) degli ESRS preparate dalla&nbsp;<i>Project Task Force&nbsp;</i>dell'EFRAG sugli&nbsp;<i>European Sustainability Reporting Standards</i>&nbsp;(“EFRAG PTF-ESRS”) nel periodo compreso tra giugno 2021 e aprile 2022, sono state pubblicate per feedback dal 30 aprile all'8 agosto 2022. L'<i>EFRAG Sustainability Reporting Board&nbsp;</i>(“EFRAG SRB”), con la consulenza dell'<i>EFRAG Sustainability Reporting Technical Expert Group&nbsp;</i>(“EFRAG-SR-TEG”), ha preso in considerazione i&nbsp;<i>feedback</i>&nbsp;della consultazione e ha modificato di conseguenza le dodici bozze di ESRS che sono state presentate alla Commissione Europea. Rispetto alle prime ED, i nuovi principi, comunque in bozza, sono risultati modificati nei punti meglio definiti nel paragrafo successivo. In ogni caso, la Commissione Europea dovrà ora consultare gli organi dell'UE e gli Stati membri sui progetti di&nbsp;<i>standards</i>, prima di adottare i principi di rendicontazione della sostenibilità finali come atti delegati nel giugno 2023, seguiti da un periodo di controllo da parte del Parlamento Europeo e del Consiglio.</p>
<p><strong>Indicazioni dell'EFRAG per la redazione dello European Sustainability Reporting</strong></p>
<p>Nella&nbsp;<i>cover letter</i>&nbsp;di presentazione delle dodici bozze di principi di rendicontazione della sostenibilità “ESRS”, l'EFRAG presenta le principali aree di miglioramento rispetto alle citate&nbsp;<i>Exposure Drafts</i>&nbsp;(ED):</p>
<ul>
  <li>tenere conto degli&nbsp;<i>standards</i>&nbsp;di rendicontazione nonché di altri&nbsp;<i>standards</i>&nbsp;internazionali nella massima misura possibile;</li>
  <li>enfasi al ruolo centrale del processo di valutazione della materialità;</li>
  <li>significativa riduzione degli “oneri” di rendicontazione rispetto agli ED.</li>
</ul>
<p>Con riguardo al primo tema, emergeva la necessità di considerare attentamente l'allineamento tra gli ESRS e gli&nbsp;<i>standards</i>&nbsp;proposti, ad esempio, dall'<i>International Sustainability Reporting Standards Board&nbsp;</i>(ISSB). Si badi che, a questi fini, l'ISSB deve ancora emanare i propri&nbsp;<i>standards</i>. Il TEG dell'EFRAG SR e l'EFRAG SRB ne hanno, in ogni caso, riconosciuto appieno l'importanza e hanno cercato di ottenere la massima interoperabilità possibile sia nella struttura che nei contenuti all'interno dei parametri stabiliti dalla CSRD nel contesto europeo. La bozza degli ESRS segue ora la&nbsp;<strong>stessa struttura degli ISSB</strong>, i.e. (a)&nbsp;<i>governance</i>, (b) strategia, (c) gestione del rischio e (d) metriche e obiettivi, proposta per la prima volta dalla&nbsp;<i>Task Force on Climate-related Financial disclosures</i>&nbsp;(TCFD), con i necessari adattamenti per tenere conto del principio della doppia rilevanza (“<i>double materiality</i>”) e per garantire un'efficiente interazione tra le informazioni generali e i vari argomenti che gli ESRS devono trattare secondo la CSRD.</p>
<p>Dal punto di vista dei contenuti, l'EFRAG afferma che si è cercato di allineare tutti i concetti e le definizioni chiave, tra cui la materialità finanziaria e la catena del valore, e i requisiti di informativa sono spesso letteralmente gli stessi proposti dall'ISSB, con modifiche e aggiunte apportate, laddove richiesto, dalla CSRD o da altre normative europee. Da un punto di vista generale, l'obiettivo è che le imprese che si conformeranno all'ESRS siano considerabili “<strong><i>compliant</i></strong>” anche agli standard dell'ISSB, al fine di evitare rendicontazioni multiple e diversificate. Si punta ragionevolmente ad una armonizzazione degli&nbsp;<i>standards.</i>&nbsp;Inoltre, il coordinamento dell'EFRAG con la&nbsp;<i>Global Reporting Initiative</i>&nbsp;(GRI) ha garantito che le modifiche apportate alle ED incorporino il più possibile anche il contenuto degli&nbsp;<strong><i>standard</i>&nbsp;GRI</strong>, compresi i concetti chiave dei&nbsp;<i>GRI Universal Standards</i>. Nel tentativo di migliorare l'allineamento e la convergenza delle azioni delle aziende in relazione alle aspettative di carattere “ESG”, la bozza degli ESRS tiene conto degli strumenti internazionali predisposti, quale in via esemplificativa quelli delle Nazioni Unite sulle attività d'impresa e i diritti umani, nonché delle Linee Guida dell'OCSE nella misura più ampia possibile, come peraltro richiesto dalla CSRD, senza pregiudicare i processi legislativi dell'UE in corso in materia di “<i>due diligence</i>” di sostenibilità. Ciò riflette un ulteriore allineamento con gli&nbsp;<i>standard</i>&nbsp;universali del GRI, nonché con i principali regolamenti UE della tassonomia in materia di garanzie minime di salvaguardie (“<i>minimum safeguards</i>”) e della SFDR (“<i>Sustainable Finance Disclosure Regulation</i>”).</p>
<p>Con riguardo al secondo tema, ovvero il c.d. “<strong><i>materiality assessment process</i></strong>”, erano emerse alcune perplessità con riguardo al concetto di “<i>rebuttable presumption</i>” contenuto nelle ED, in quanto ritenuto sostanzialmente inattuabile. All'inizio del processo di revisione, l'SRB dell'EFRAG ha deciso di abbandonare tale concetto e di adottarne uno più semplice, orientato al processo di valutazione della rilevanza (“<i>materiality assessment</i>”). In breve, le imprese potranno ora soddisfare i requisiti previsti dalle bozze di ESRS attraverso la rendicontazione di una serie di informazioni obbligatorie per tutti (“<i>mandatory for all</i>”) che derivano dalla legislazione dell'UE, integrate da informazioni aggiuntive che l'EFRAG SR TEG e l'EFRAG SRB ritengono fondamentali per contestualizzare la rendicontazione complessiva e col fine di fornire informazioni minime di base agli utenti, comprese le informazioni generali e le informazioni sul cambiamento climatico. Così facendo, le imprese dovranno implementare e rendere conto di un solido processo di valutazione della materialità che comprenda sia la materialità dell'impatto sia la materialità finanziaria, tenendo in debita considerazione i punti di intersezione tra le due, nonché fornire ulteriori informazioni di attualità solo per quelle questioni di sostenibilità che le imprese dovessero ritenere rilevanti.</p>
<p>Da ultimo, grazie a un ulteriore allineamento con gli&nbsp;<i>standards</i>&nbsp;internazionali e a un maggiore affidamento sul processo di&nbsp;<strong>valutazione della materialità</strong>, sono già stati apportati miglioramenti significativi per garantire un buon equilibrio tra comparabilità e rilevanza, nonché tra oneri e benefici. Ciononostante, l'EFRAG SRB, con la consulenza dell'EFRAG SR TEG, ha ritenuto che fossero necessarie ulteriori riduzioni dei requisiti di informativa nella prima serie di bozze di principi rispetto agli ED.</p>
<p>Attraverso una serie di intense discussioni, un numero significativo di&nbsp;<strong>obblighi di informativa</strong>&nbsp;(i.e. “<i>Disclosure Requirements</i>” o DR) è stato eliminato del tutto, mentre alcuni di essi potranno essere riconsiderati per l'inclusione in futuri&nbsp;<i>standards</i>&nbsp;settoriali, ove opportuno. Inoltre, molti DR sono stati sottoposti a un periodo di&nbsp;<strong>introduzione graduale</strong>&nbsp;– il che significa che dovranno essere comunicati solo 1, 2 o 3 anni dopo l'entrata in vigore di un determinato ESRS per ogni data categoria di imprese – e la rendicontazione che richiede l'ottenimento di dati dai&nbsp;<i>partner</i>&nbsp;della catena del valore non dovrebbe essere richiesta per i primi tre anni, tranne quando i dati della catena del valore dovessero risultare necessari per consentire agli utenti di soddisfare i requisiti di altri atti legislativi dell'UE. In estrema sintesi, queste modifiche hanno portato a una riduzione di quasi la metà dei requisiti di informativa rispetto agli ED. In aggiunta, la centralità del processo di valutazione della materialità comporterà che – salvo rarissime eccezioni – nessuna impresa sarà tenuta a fornire informazioni su tutti i dati (e, comunque, senza dover indicare il motivo per cui alcune informazioni non sono rilevanti, come previsto dall'approccio iniziale della "<i>presunzione relativa</i>" menzionata) e che la maggior parte delle imprese presenterà relazioni solo su una parte specifica e significativa degli ESRS, in quanto indicativo di questioni di sostenibilità davvero rilevanti (“<i>material</i>”).</p>
<p><strong>Conclusioni</strong></p>
<p>Anche se per molte imprese, negli anni che verranno, gli ESRS comporteranno una nuova e maggiore rendicontazione, l'EFRAG dovrebbe aver proposto un giusto equilibrio tra l'attuazione dell'ambizioso programma dell'UE in materia di&nbsp;<strong>rendicontazione di sostenibilità</strong>, comprendente solidi requisiti di rendicontazione, e la risposta efficace alle legittime richieste di elaborare un sistema di rendicontazione gestibile che fornisca, con sufficiente chiarezza e secondo un approccio graduale, alle imprese gli strumenti necessari per attuarle nella pratica.</p>
<p>Nell'approvare e presentare la bozza dei primi dodici principi di rendicontazione della sostenibilità europei, l'EFRAG – nei documenti ufficiali in consultazione (si veda, a questo proposito, la “<i>cover letter</i>” delle “<i>Draft European Sustainability Reporting Standards</i>” pubblicata nel novembre 2022) – invita la Commissione Europea a prendere in considerazione la possibilità di fornire un'interpretazione univoca dei principi, così da agevolare e supportare un'attuazione omogenea dei principi, con la piena collaborazione della medesima EFRAG.</p>
<p><strong>&nbsp;</strong></p>

