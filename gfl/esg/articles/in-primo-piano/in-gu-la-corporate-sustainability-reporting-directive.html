<p>Pubblicata nella Gazzetta ufficiale dell'Unione europea del 16 dicembre 2022 la nuova Direttiva
    (UE) 2022/2464 del 14 dicembre 2022 sulla <strong>rendicontazione societaria di sostenibilità (Corporate Sustainability Reporting
    Directive – CSRD)</strong> che modifica il Regolamento
    (UE) n. 537/2014, la Direttiva 2004/109/CE,
    la Direttiva 2006/43/CE e la Direttiva 2013/34/UE.
 </p>
 <p>Come noto, la proposta di <strong>CSRD </strong>(<strong>Corporate Sustainability Reporting Directive</strong>) è stata presentata il 21 aprile
    2021 dalla Commissione europea nell'ambito del <strong>Green Deal europeo</strong> e dell'agenda della finanza sostenibile al fine di colmare le
    lacune nelle norme esistenti in materia di informazioni sulla sostenibilità e di fornire ai <strong>mercati
    finanziari </strong>informazioni<strong> ambientali, sociali e di governance</strong> affidabili, pertinenti e comparabili per orientare
    il capitale privato nel finanziamento della <strong>transizione verde e sociale</strong>, come descritto nel Green Deal.
    La <strong>CSRD </strong>rafforza le norme sulla comunicazione di <strong>informazioni di carattere non finanziario</strong> contenute
    nella <strong>Non Financial Reporting Directive</strong> (<strong>NFRD</strong>, Dir.
    2014/95/EU) definendo un nuovo quadro normativo per il reporting di sostenibilità.
 </p>
 <p>Le prime entità tenute a rendicontare secondo le nuove regole saranno quelle già soggette alla <strong>Non Financial Reporting
    Directive</strong> che dovranno presentare nel 2025 i bilanci di sostenibilità dell'esercizio 2024. A seguire, le <strong>grandi
    imprese </strong>che attualmente non sono soggette alla NFRD poi, nel 2027 per gli esercizi 2026, le<strong> PMI
    quotate</strong> (escluse le microimprese), gli enti creditizi piccoli e non complessi e le imprese di assicurazione captive e infine, nel
    2029 per gli esercizi 2028, le imprese di <strong>paesi terzi</strong> con fatturato netto superiore a 150 milioni nell'UE a patto che
    abbiano almeno una filiale o succursale nell'UE che supera determinate soglie.
 </p>
 <p>A regime, le nuove regole sulla <strong>rendicontazione di sostenibilità </strong>si applicheranno a tutte le grandi imprese e a tutte le società
    quotate nei mercati regolamentati ad eccezione delle <strong>microimprese quotate</strong>. Tali società saranno altresì responsabili della valutazione
    delle informazioni relative alle loro <strong>controllate</strong>.
 </p>
 <p>La <strong>CSRD </strong>introduce requisiti di rendicontazione più dettagliati rispetto alla <strong>NFRD </strong>e garantisce che
    le <strong>grandi società</strong> e le <strong>PMI quotate</strong> riferiscano su questioni di sostenibilità come i diritti
    ambientali, i diritti sociali, i diritti umani e i fattori di governance.
 </p>
 <p>Direttiva (UE) 2022/2464</p>
 <p><strong> </strong></p>