<p>La direttiva UE 2022/2464 (<i>Corporate Sustainability Reporting Directive </i>– CSRD), entrata in vigore ad inizio gennaio 2023 e destinata ad essere recepita dagli stati membri entro il 6 luglio 2024, estende alle imprese grandi e medio-piccole gli <strong>obblighi di rendicontazione sulla sostenibilità ambientale</strong>, sociale e di governance (<i>Environmental</i>, <i>Social</i>, <i>Governance</i> - ESG) già previsti per le grandi società quotate.</p>
<p><strong>Cos'è l'ESG</strong></p>
<p>L'ESG rappresenta l'insieme dei fattori ambientali, sociali e di <i>governance</i> tramite il quale gli operatori di mercato vengono valutati per la<strong> sostenibilità </strong>e l'impatto sul contesto sociale della loro attività economica. In pratica, l'ESG tende a creare un insieme di <i>standard</i> che le aziende applicano per comunicare le proprie iniziative di sostenibilità agli utenti interessati (<i>stakeholders</i>) che, a loro volta, utilizzano tali informazioni come elemento determinante nelle proprie analisi di <i>business</i> e le conseguenti scelte di investimento.</p>
<p>Il concetto di sostenibilità sta assumendo un'importanza crescente per le aziende, che sempre più ne ricercano l'integrazione all'interno dei rispettivi modelli di <i>business</i> al fine di accrescere la propria reputazione, distinguersi dalla concorrenza e rendersi maggiormente appetibili sia per gli investitori sia per i finanziatori.</p>
<p><strong>I reporting ed i rating ESG</strong></p>
<p>I <strong><i>reporting ESG</i></strong> costituiscono quindi elementi determinanti per dimostrare come l'azienda si stia impegnando su tale fronte, con ciò rivelandosi un fattore determinante per dirigere le<strong> scelte degli investitori</strong> verso realtà orientate verso obiettivi più virtuosi in termini di sostenibilità sociale e ambientale. Molti imprenditori vedono perciò tali <i>report</i> non tanto come un onere, ma piuttosto come strumenti per promuovere l'attrattività del proprio <i>business</i>.</p>
<p><a>I <i>reporting</i> ESG includono informazioni qualitative e quantitative su tre pilastri:</a></p>
<p>·         <strong>E – Environment (area ambientale)</strong>: cosa l'azienda sta facendo per la tutela ambientale, in termini di: riduzione di emissioni di carbonio, di sostanze inquinanti e di rifiuti; salvaguardia della biodiversità; realizzazione di un modello di economia circolare;</p>
<p>·         <strong>S – Social (area sociale)</strong>: cosa sta facendo l'azienda per il miglioramento delle condizioni di vita dei lavoratori; per l'eliminazione delle differenze di genere; per la protezione della privacy; per la promozione dei diritti umani;</p>
<p>·         <strong>G – <i>Governance</i> (area societaria)</strong>: cosa sta facendo l'azienda nell'area del controllo interno; nelle politiche e nelle procedure per il governo della <i>leadership</i>; per ridurre i rischi di corruzione; per salvaguardare i diritti degli azionisti.</p>
<p>A fronte di tali informazioni, apposite agenzie di <i>rating</i> (come, ad esempio, Bloomberg ESG Data Service, S&amp;P) elaborano dei punteggi che possono essere utilizzati dagli <i>stakeholders</i> come base di confronto per la valutazione dell'azienda interessata rispetto ai suoi concorrenti. In pratica, con tali punteggi si valutano i rischi dell'azienda rispetto ai fattori ESG, rischi che possono avere in ultima analisi conseguenze importanti sulle prospettive reddituali: un'azienda poco virtuosa ai fini ESG, infatti, può risultare meno attrattiva per gli investimenti, o vedersi bloccare l'<strong>accesso alle fonti di finanziamento</strong> oppure alle coperture assicurative, con conseguenti ricadute sulla propria redditività presente e futura.</p>
<p><strong>L'impatto dei fattori ESG sulle politiche fiscali dell'azienda</strong></p>
<p>L'area della fiscalità aziendale è fortemente impattata dai fattori ESG:</p>
<p>·         sull'area ambientale: gli stati possono proporre <strong>incentivi</strong> per i comportamenti più virtuosi sotto il profilo ambientale, come per l'utilizzo di energie rinnovabili o tecnologie che razionalizzino le fonti energetiche. Al contrario, le aziende più inquinanti possono essere penalizzate con l'introduzione di tributi specifici (ad esempio, la <strong><i>carbon tax</i></strong>);</p>
<p>·         sull'area sociale: gli stati possono incoraggiare politiche di incentivazione sociale, ad esempio con il riconoscimento di <strong>sgravi fiscali</strong> su tali tipologie di investimenti;</p>
<p>·         sull'area <i>governance</i>: molte aziende stanno promuovendo una maggiore <strong>conformità agli <i>standard</i> fiscali</strong>, con l'introduzione di politiche di <strong>gestione del rischio fiscale</strong>, di collaborazione con le rispettive amministrazioni fiscali (<strong><i>tax control framework</i></strong>) ed il livello di trasparenza sulle proprie politiche fiscali tramite la <strong>reportistica paese-per-paese</strong> (<strong><i>Country-by-Country Reporting</i></strong> - CbCR).</p>
<p><strong>L'impatto sulle politiche di prezzi di trasferimento</strong></p>
<p>Dal breve quadro riepilogativo sopra riportato emerge chiaramente che l'impatto dei fattori ESG sulle politiche di prezzi di trasferimento di un'azienda può avere varie sfaccettature:</p>
<p>·         sui costi: i rischi ESG possono avere impatti diretti o indiretti sulla redditività aziendale, come sopra accennato, mentre la gestione degli stessi comporta necessariamente l'impiego di risorse (personale interno, consulenze, investimenti, ecc.);</p>
<p>·         sui ricavi: si tratta di un elemento più difficile da valutare, in quanto spesso i benefici derivanti dall'attuazione delle politiche ESG potrà essere valutato solo <i>ex post</i> e, in genere, in tempi più lunghi;</p>
<p>·         sulla valutazione degli <i>asset</i>: in termini, ad esempio, di accrescimento della reputazione aziendale e, quindi, del valore del marchio.</p>
<p>Nelle analisi di prezzi di trasferimento occorrerà tener conto di tali elementi, in particolare:</p>
<p>·         nella predisposizione dell'<strong>analisi funzionale</strong>: occorrerà innanzitutto individuare i rischi ESG ed inserirli nella valutazione dei rischi nell'ambito dell'analisi funzionale, specificando quale parte dell'impresa assume il rischio, lo gestisce (sia a livello decisionale, sia come ricaduta finanziaria) e se ci sono aree in cui il rischio può essere ripartito tra le parti;</p>
<p>·         nell'<strong>analisi economica</strong>: occorrerà valutare, al fine di stabilire la corretta remunerazione delle parti della transazione, chi sostiene i costi e chi ha diritto ai benefici derivanti dalle politiche ESG;</p>
<p>·         nelle <strong>analisi di <i>benchmarking</i></strong>: occorrerebbe valutare (per quanto possibile, in base alla disponibilità di informazioni pubbliche) l'impatto dei fattori ESG anche nella selezione delle società comparabili;</p>
<p>·         nella predisposizione della <strong>documentazione di <i>transfer pricing</i></strong>: occorrerà dare evidenza nel <i>set</i> documentale (sia nel Masterfile sia nella Documentazione Nazionale) dei sopra descritti elementi;</p>
<p>·         nei progetti di <strong>riorganizzazione aziendale</strong> e/o della <strong><i>value chain</i></strong>: qui l'impatto può essere particolarmente significativo, in quanto l'applicazione di politiche aziendali più etiche, o a minore impatto ambientale può influenzare significativamente la localizzazione dei fattori produttivi, la gestione della logistica, ecc.</p>
<p>E' importante notare che l'attenzione degli <i>stakeholders</i> sul <i>transfer pricing</i> è molto elevata, quindi è presumibile che le politiche di prezzi di trasferimento, attraverso le informazioni fornite nella documentazione di <i>transfer pricing</i> e nel <i>CbC Reporting</i> saranno oggetto di particolare attenzione anche da parte delle agenzie di <i>rating</i> nell'elaborazione delle loro valutazioni.</p>
<p><strong> </strong></p>
