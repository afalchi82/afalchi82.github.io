<p><b><span>Un nuovo approccio</span></b></p>


<p><span>I <b>principi ESG</b> (<span>Environmental</span>, Social,
        Governance), sempre più impattanti in tutti i campi della società e del lavoro,
        implicano per le imprese un profondo cambiamento culturale che si trasforma
        anche in policy aziendale.</span></p>


<p><span>Se l'idea di fondo è coltivare un approccio sempre più trasparente,
        equo, valoriale, in un'ottica di garanzia e tutela di tutti gli <b>stakeholder</b>
        delle aziende, non c'è dubbio che sia necessario sempre più adottare politiche
        e governance strutturali e sistemiche all'interno delle società.</span></p>


<p><span>Peraltro, è ormai indubbio che le istituzioni, il sistema
        economico/finanziario, il cliente finale valutino con sempre più attenzione
        tutti gli aspetti legati ai principi ESG.</span></p>


<p><span>E non si tratta più solo di un approccio <b>obbligatorio</b> legato per
        esempio agli adempimenti relativi al <span>D.Lgs.</span> 231/2001
        (la c.d. responsabilità penale delle organizzazioni) e al <span>D.Lgs.</span>
        254/2016 (l'obbligo di rendicontazione non finanziaria per alcune imprese): il
        rispetto di una serie di norme e standard internazionali e del cambiamento
        culturale della società iniziano a portare le aziende ad un approccio <b>volontario</b>
        alla questione, che si traduce in forme di governo e policy che tengono
        profondamente conto non più dei soli aspetti economici, ma sempre più di
        responsabilità sociale delle imprese.</span></p>


<p><b><span>La normativa di riferimento ESG</span></b></p>


<p><span>L'approccio dei principi ESG nasce dai 17 SDG (<span>Sustainable</span>
        Development Goals) definiti dall'<b>ONU</b> come strategia per garantire uno
        sviluppo economico e sociale sostenibile e fanno parte dell'<b>AGENDA 2030 </b>delle
        Nazioni Unite.</span></p>


<p><span>I temi dei c.d. goals sono: sconfiggere la povertà e la fame, salute e
        benessere, istruzione di qualità, parità di genere, acqua pulita e servizi
        igienico – sanitari, energia pulita e accessibile, lavoro dignitoso e crescita
        economica, imprese innovazione e infrastrutture, ridurre le diseguaglianze,
        città e comunità sostenibili, consumo e produzione responsabili, lotta contro
        il cambiamento climatico, la vita sott'acqua, la vita sulla terra, pace,
        giustizia e istituzioni solide, partnership per gli obiettivi.</span></p>


<p><span>Di particolare rilevanza, soprattutto in ottica futura, quanto stabilito
        dalla Dir. UE 2022/2464 del Parlamento Europeo e del Consiglio (CSRD Corporate <span>Sustainability</span> Reporting Standard Directive), pubblicata in
        Gazzetta Ufficiale il 16 dicembre 2022, che gli stati membri dovranno recepire
        entro il 6 luglio 2024.</span></p>


<p><span>La direttiva prevede tutta una serie di <b>obblighi di rendicontazione
            di sostenibilità</b> per le <b>imprese di grandi dimensioni</b> ma
        probabilmente, a cascata, anche per le medie, nel senso che è prevedibile un
        effetto domino sulle catene del valore (le aziende grandi tenderanno a
        includere tra i loro fornitori a loro volta imprese sostenibili, che forniscono
        anche informazioni non finanziarie).</span></p>


<p><b><span>Il bilancio di sostenibilità</span></b></p>


<p><span>Il bilancio di sostenibilità è il documento che comunica gli impegni
        presi e i risultati ottenuti dall'impresa nell'ambito della c.d. <b>corporate
            social <span>responsability</span></b> (CSR). L'idea è quella che
        gli stakeholder e più in generale tutti i portatori d'interesse (istituzioni,
        cittadini, consumatori, clienti, fornitori, investitori, dipendenti, sindacati)
        possano avere un quadro di dettaglio e “misurare” l'efficienza aziendale non
        soltanto da un punto di vista economico/finanziario, ma anche ambientale e
        sociale, in modo da poter valutare l'impatto dell'impresa sul territorio e
        sulle comunità. Dal 2024, come sopra accennato, la redazione del documento
        diventerà obbligatorio per tutte le aziende con più di 250 dipendenti, un
        fatturato superiore a € 50 milioni e un bilancio annuale di almeno € 43
        milioni.</span></p>


<p><span>Uno dei modelli teorici più diffusi per costruire un bilancio di
        sostenibilità è quello del <b>Global Reporting <span>Initiative</span></b>
        (GRI), sostanzialmente un elenco di indicatori, divisi per ambito, che
        forniscono informazioni su molteplici aspetti: per esempio il governo delle
        aziende, la policy ambientale, le politiche sui dipendenti (età, genere,
        diversità e inclusione, inquadramenti) l'ambiente e la sicurezza del lavoro.</span></p>


<p><b><span>Perché scegliere un approccio ESG?</span></b></p>

<p><span>La domanda, per i motivi sopra esposti, riguarda soprattutto le piccole
        e medie imprese, visto che le altre saranno costrette tra poco a fornire da
        normativa i propri indicatori di sostenibilità. Ma è un quesito importante,
        visto che la stragrande maggioranza del tessuto produttivo italiano è composto
        da PMI.</span></p>


<p><span>Solo pochi anni fa, un piccolo imprenditore avrebbe risposto di non
        essere interessato perché il processo di rendicontazione ovviamente comporta
        dei costi, diretti ed indiretti, in termini di pianificazione ed analisi del
        percorso, individuazione di tutti i soggetti interni necessari ad acquisire e
        raccogliere le informazioni necessarie alla rendicontazione, coinvolgimento
        degli stakeholder, realizzazione dell'analisi di materialità (che serve ad
        individuare gli aspetti più significativi dell'azienda in relazione alla
        tipologia della sua attività), elaborazione del report finale e dei suoi
        aggiornamenti anno dopo anno.</span></p>


<p><span>Ora le cose stanno cambiando. Un documento peraltro risalente a qualche
        anno fa di Confindustria dal titolo “Linee Guida per la rendicontazione di
        sostenibilità per le PMI” ben riassume i principali motivi per sostenere il
        binomio “sostenibilità – competitività” e quindi suggerire, anche alle piccole
        e medie aziende, di predisporre report contenenti anche le c.d. <b>informazioni
            non finanziarie</b>.</span></p>


<p><span>In sintesi, i principali benefici sono riconducibili a:</span></p>


<ul>
    <li><span>Risk assesment e mitigazione dei rischi,
            finanziari e non finanziari;</span></li>

    <li><span>Accesso più agevole ai rapporti con la
            Pubblica Amministrazione;</span></li>

    <li><span>Miglior accesso al mercato del credito e alle
            risorse finanziarie;</span></li>

    <li><span>Migliore capacità di attrarre e fidelizzare le
            persone con le giuste competenze;</span></li>

    <li><span>Sviluppo di una filiera sostenibile (sia con i
            propri fornitori che come fornitori);</span></li>

    <li><span>Supporto dai propri stakeholder chiave e
            migliore legittimazione sociale;</span></li>

    <li><span>Facilitazione nelle aggregazioni di imprese;</span></li>

    <li><span>Miglioramento dell'immagine e brand <span>reputation</span>.</span></li>
</ul>


<p><span>Vediamo più in dettaglio i singoli punti.</span></p>


<ol>

    <li><b><span>Risk <span>Assessment</span> e
                mitigazione dei rischi (finanziari e non finanziari)</span></b><span>. </span>

        <p><span>Il monitoraggio dei rischi di una impresa, misurandone il livello di
                probabilità e il relativo impatto, e adottare un piano specifico di azioni per
                mitigarli, è quanto mai necessario anche perché spesso tali indicatori
                impattano concretamente sui risultati societari, sulla posizione competitiva
                dell'azienda, sulla sua stessa continuità. I rischi si possono suddividere nei
                seguenti ambiti: ambiente (non conformità alla normativa ambientale, gestione
                dei rifiuti …), sociale (cyber security, qualità e sicurezza dei prodotti…),
                personale (non conformità alla normativa su salute e sicurezza sui luoghi di
                lavoro, perdita di risorse chiave in azienda …), corruzione (attività illecite,
                frodi …), diritti umani (discriminazioni, violazione delle norme fondamentali…),
                catena di fornitura, compliance (privacy, libera concorrenza, norme fiscali …).</span></p>
    </li>


    <li><b><span>Accesso più agevole ai rapporti con la
                Pubblica Amministrazione</span></b><span>. </span>

        <p><span>La pubblicazione di report di sostenibilità è valutata sempre più
                positivamente dalla Pubblica Amministrazione e molto spesso possono portare
                anche a contributi pubblici per le aziende.</span></p>
    </li>


    <li><b><span>Miglior accesso al mercato del credito</span></b><span>. </span>

        <p><span>In una prospettiva di analisi del rischio a 360° che le banche sempre
                più adottano ai fini dell'erogazione del credito, anche sotto la spinta delle
                regolamentazioni finanziarie in ambito europeo ed internazionale sulla
                valutazione delle variabili ESG, la disponibilità di report sulla sostenibilità
                non possono che favorire l'erogazione del credito richiesto.</span></p>


    <li><b><span>Migliore capacità di attrarre e fidelizzare le
                persone con le giuste competenze</span></b><span>. </span>

        <p><span>Il capitale umano costituisce sempre più un asset strategico su cui si
                misura la competitività tra imprese.</span></p>
    </li>


    <li><b><span>Sviluppo di una filiera sostenibile</span></b><span>. </span>

        <p><span>La costruzione di un report non finanziario di una grande impresa induce
                comportamenti virtuosi su tutta la catena di fornitura, il che da un lato può
                far emergere criticità importanti nella produzione e dall'altro consente un
                maggior controllo da parte degli stakeholder esterni.</span></p>
    </li>


    <li><b><span>Supporto dai propri stakeholder chiave e
                migliore legittimazione sociale</span></b><span>. </span>

        <p><span>Lavorare in tal senso non può che ridurre il potenziale conflitto sia
                interno che esterno con i principali stakeholder.</span></p>
    </li>


    <li><b><span>Facilitazione nelle aggregazioni d'imprese</span></b><span>. </span>

        <p><span>Aziende che si possono confrontare tra loro anche su criteri ESG saranno
                naturalmente portate ad attivare rapporti di collaborazione.</span></p>
    </li>


    <li><b><span>Miglioramento dell'immagine e brand <span>reputation</span></span></b><span>. </span>

        <p><span>La crescente attenzione del cliente finale ai temi di sostenibilità è
                ormai un dato di fatto, anche rispetto alla disponibilità del consumatore ad
                acquistare il prodotto ad un prezzo più alto, purché siano certificati gli
                impegni delle aziende a comunicare le proprie politiche in ambito ESG e le
                azioni concrete che sono disposte a <span>mettere in campo</span>
                per migliorarsi in tale ambito.</span></p>
    </li>

</ol>


<p><b><span>Un esempio concreto: Autostrade per l'Italia</span></b></p>

<p><span>Il <span>GruppoAutostrade</span> per l'Italia è sempre più
        impegnato in tal senso, pubblicando ogni anno, oltre al normale bilancio
        societario, anche il bilancio di sostenibilità e addirittura un <b>bilancio di
            genere</b>. </span></p>


<p><span>Negli scorsi mesi è nata anche una <b>Carta degli Impegni ESG</b> che
        può essere utile analizzare.</span></p>


<p><span>Autostrade intanto dichiara la propria mission: “Rendere la mobilità
        sempre più sostenibile, sicura, innovativa ed efficiente per rispondere alle
        esigenze presenti e future della comunità” e, con la carta degli impegni,
        definisce le strategie per l'adozione delle azioni e dei comportamenti
        sostenibili, in linea con gli obiettivi dell'Agenda 2030 ONU (<span>SDGs-Sustainable</span> Development Goals) e in coerenza con i
        risultati dell'<b>Analisi di materialità annuale </b>per identificare le
        tematiche più rilevanti per la società e i suoi stakeholder.</span></p>


<p><span>Il documento parte con l'elenco dei <b>riferimenti normativi interni</b>
        in materia di sostenibilità, utili a governare le policy aziendali in materia,
        che sono:</span></p>


<ul>
    <li><span>Il codice Etico</span></li>

    <li><span>La policy integrata dei sistemi di gestione
            del gruppo</span></li>

    <li><span>Le linee guida del sistema di controllo
            interno sull'informativa non finanziaria</span></li>

    <li><span>Le linee guida anticorruzione</span></li>

    <li><span>Le linee guida del modello antifrode</span></li>

    <li><span>Le linee guida HSE e RTS Management</span></li>

    <li><span>Modelli di organizzazione e gestione ex <span>D.Lgs.</span> 231/01 adottati dalle singole società del gruppo</span></li>

    <li><span>Le linee guida Parità di Genere &amp;
            Inclusione</span></li>

    <li><span>Il decalogo antimolestie</span></li>

    <li><span>Le linee guida principi di controllo processo
            procurement</span></li>

    <li><span>Le linee guida sul sistema di controllo
            interno e di gestione dei rischi</span></li>

    <li><span>Le linee guida Enterprise Risk Management</span></li>

    <li><span>Le linee guida Business <span>Continuity</span></span></li>

    <li><span>Le linee guida Data <span>Protection</span></span></li>

    <li><span>Le linee guida Sicurezza delle Informazioni</span></li>

    <li><span>Tax Compliance Model e Strategia fiscale</span></li>
</ul>


<p><span>Rispetto alla <b>governance</b>, Autostrade rende pubblico il suo
        modello organizzativo in ambito ESG:</span></p>


<p><span style="margin-right: 5px; font-size: 2em; line-height: 1em;">&bull;</span><span>Il <b>Consiglio di amministrazione</b>
        definisce e approva le linee strategiche.</span></p>

<p><span style="margin-right: 5px; font-size: 2em; line-height: 1em;">&bull;</span><span>Il <b>Comitato <span>endoconsiliare</span>
            ESG&amp;HS</b> ha il compito di esaminare e valutare le linee di indirizzo,
        valutare gli obiettivi annuali e pluriennali, le iniziative e i programmi dei
        piani di sostenibilità, monitorandone i relativi rischi e le opportunità che ne
        derivano, esaminare l'impostazione generale e l'articolazione dei contenuti del
        bilancio di sostenibilità/dichiarazione non finanziaria.</span></p>

<p><span style="margin-right: 5px; font-size: 2em; line-height: 1em;">&bull;</span><span>Il <b>Comitato Manageriale ESG</b>, presieduto
        dal CEO, propone le linee di indirizzo al comitato <span>endoconsiliare</span>,
        valida il piano di sostenibilità, garantisce il monitoraggio dell'avanzamento
        delle iniziative, coordina le attività e i progetti.</span></p>

<p><span style="margin-right: 5px; font-size: 2em; line-height: 1em;">&bull;</span><span>Il <b>Sottocomitato <span>Diversity</span>,
            Equity &amp; <span>Inclusion</span></b>, tra i cui compiti
        rientrano la definizione e individuazione del piano di azione e di
        comunicazione D&amp;I, la diffusione delle linee guida D&amp;I, la definizione
        dei KPI per monitorare i progetti.</span></p>

<p><span style="margin-right: 5px; font-size: 2em; line-height: 1em;">&bull;</span><span>La <b>Funzione <span>Sustainability</span></b>
        garantisce la redazione del bilancio di sostenibilità/dichiarazione non
        finanziaria, assicura la diffusione degli indirizzi e degli obiettivi ESG di
        Gruppo a tutte le strutture aziendali, definisce e monitora il piano di
        sostenibilità.</span></p>

<p><span style="margin-right: 5px; font-size: 2em; line-height: 1em;">&bull;</span><span>La <b>Community degli ESG Ambassador</b>,
        composta da figure aziendali che hanno il compito di tradurre la strategia in
        iniziative concrete.</span></p>

<p><span>È importante sottolineare il passaggio in cui si dichiara che gli
        obiettivi ESG sono anche inclusi nella <b>politica di remunerazione</b> del
        Gruppo.</span></p>


<p><span>Il Gruppo Autostrade individua in concreto gli ambiti di applicazione
        delle sue policy ESG:</span></p>


<p><span style="margin-right: 5px; font-size: 2em; line-height: 1em;">&bull;</span><b><span>Etica ed integrità del business</span></b><span>. La
        società si impegna, tra l'altro, a) a non ammettere comportamenti difformi dai
        principi sanciti dai documenti interni sopra richiamati, b) a sensibilizzare
        sui temi della legalità e dell'integrità del business, dipendenti, fornitori e
        partner, c) a perseguire un approccio integrato e olistico nell'ambito dei
        sistemi di gestione adottati.</span></p>

<p><span style="margin-right: 5px; font-size: 2em; line-height: 1em;">&bull;</span><b><span>Persone</span></b><span>. Autostrade ha implementato un
        sistema di gestione integrato anche certificato secondo gli standard UNI PDR
        125 (parità di genere), UNI ISO 45001 (sicurezza sul lavoro) e conforme allo
        standard ISO 30415 (diversità e inclusione). Il Gruppo si impegna a: a)
        favorire lo sviluppo del potenziale delle persone, b) creare un ambiente di
        lavoro inclusivo, c) promuovere modalità di lavoro flessibili e gestire in modo
        equilibrato le prestazioni lavorative, riconoscendo e tutelando il diritto al
        riposo e al tempo libero, avendo come riferimento le Convenzioni
        dell'International Labour Organization (ILO), d) salvaguardare la salute e
        sicurezza delle persone, perseguendo il miglioramento continuo verso
        l'obiettivo “zero incidenti”, e) rispettare i diritti dei lavoratori e le
        libertà sindacali, f) svolgere le attività nel rispetto dei diritti umani.</span></p>

<p><span style="margin-right: 5px; font-size: 2em; line-height: 1em;">&bull;</span><b><span>Comunità</span></b><span>. L'azienda si impegna a un dialogo
        continuo e trasparente con le comunità e con i principali stakeholder, a
        realizzare infrastrutture sostenibili, a rispettare i diritti delle persone e
        delle comunità, a promuovere il patrimonio culturale, naturalistico ed
        enogastronomico dei territori attraversati dalla rete.</span></p>

<p><span style="margin-right: 5px; font-size: 2em; line-height: 1em;">&bull;</span><b><span>Lotta al cambiamento climatico</span></b><span>. Il
        Gruppo ha strutturato il proprio piano secondo <span>5</span> linee
        di azioni strategiche: riduzione delle emissioni da combustibili fossili,
        efficientamento energetico, green procurement e supply chain engagement,
        produzione e consumo di energia da fonti rinnovabili, compensazione delle
        emissioni.</span></p>

<p><span style="margin-right: 5px; font-size: 2em; line-height: 1em;">&bull;</span><b><span>Ambiente e biodiversità</span></b><span>.
        L'impegno riguarda la realizzazione di un modello di “infrastrutture
        sostenibili”, che gestisce gli impatti ambientali secondo un approccio
        preventivo, trasparente e condiviso con gli stakeholder locali.</span></p>

<p><span style="margin-right: 5px; font-size: 2em; line-height: 1em;">&bull;</span><b><span>Supply chain</span></b><span>. Il rapporto con i fornitori si fonda
        su un rapporto improntato sui criteri di legalità, correttezza e buona fede. La
        società intende favorire l'integrazione dei processi ESG nel processo di
        procurement, anche adottando strumenti avanzati per la gestione/valutazione dei
        fornitori in ambito ESG.</span></p>

<p><span style="margin-right: 5px; font-size: 2em; line-height: 1em;">&bull;</span><b><span>Clienti</span></b><span>. L'azienda, tra l'altro, si impegna a
        garantire i migliori standard di sicurezza e fluidità della circolazione e una
        efficace gestione della viabilità, riducendo progressivamente i tassi di
        incidentalità e mortalità sulla rete.</span></p>

<p><span style="margin-right: 5px; font-size: 2em; line-height: 1em;">&bull;</span><b><span>Privacy e cybersecurity</span></b><span>.
        Autostrade ha adottato un sistema di gestione certificato per la sicurezza
        delle informazioni, la protezione dei dati personale e l'erogazione e utilizzo
        dei servizi in cloud.</span></p>

<p><span style="margin-right: 5px; font-size: 2em; line-height: 1em;">&bull;</span><b><span>Business <span>Resilience</span>
            Model</span></b><span>. Il Gruppo ha adottato un framework di business <span>continuity</span>, in sintesi strutturato, da un punto di vista
        logico e operativo, nelle seguenti fasi: preparazione e prevenzione, gestione
        incidenti, ripristino e follow-up, test &amp; <span>train</span>.</span></p>

<p><span style="margin-right: 5px; font-size: 2em; line-height: 1em;">&bull;</span><b><span>Mobilità sostenibile del futuro</span></b><span>. Le
        aziende del Gruppo si impegnano allo studio di soluzioni innovative per
        progettare e implementare sistemi e servizi volti al miglioramento di tutti gli
        aspetti della mobilità sostenibile, dalla sicurezza, alla customer <span>experience</span>, alla sostenibilità ambientale.</span></p>