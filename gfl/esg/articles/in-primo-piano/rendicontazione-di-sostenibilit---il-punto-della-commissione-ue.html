<p><b>Cosa sta facendo l'UE e perché</b></p>

<p>La legge dell'UE richiede a tutte le grandi aziende e alle società quotate
(eccetto le microimprese quotate) di divulgare informazioni sulle sfide e
opportunità derivanti da <b>questioni sociali </b>ed <b>ambientali</b>, nonché
sull'impatto delle loro attività sulle persone e sull'ambiente. Ciò aiuta gli
investitori, le organizzazioni della società civile, i consumatori e le altre
parti interessate a valutare la <b>performance di sostenibilità</b> delle
aziende, nell'ambito del <b>Green deal europeo</b> che ha lo scopo di superare
le minacce del cambiamento climatico e del degrado ambientale trasformando l'UE
in un'economia moderna, efficiente nell'uso delle risorse e competitiva e
garantendo l'assenza di emissioni nette di gas serra entro il 2050 e una
crescita economica scollegata dall'uso delle risorse.</p>

<p><b>Nuove norme di rendicontazione della sostenibilità: la CSRD, Corporate <span
class=SpellE>Sustainability</span> Reporting Directive</b></p>

<p>Il 5 gennaio 2023 è entrata in vigore la <b>Direttiva sulla Rendicontazione
di Sostenibilità</b> (<b>CSRD</b>, Dir. 2464/2022/EU). Questa nuova Direttiva
riguarda le regole per le informazioni sociali ed ambientali che le aziende
devono rendere pubbliche. Un gruppo più ampio di grandi aziende sarà soggetto
agli obblighi di rendicontazione di sostenibilità, ad esse si aggiungeranno poi
le PMI quotate per un totale complessivo, alla fine del processo, di circa
50.000 aziende.</p>

<p>Le nuove regole assicureranno che gli investitori e altre parti interessate
abbiano accesso alle informazioni necessarie per valutare i <b>rischi di
investimento</b> derivanti dai cambiamenti climatici e più in generale dalla
sostenibilità. L'obiettivo delle nuove regole è anche di creare una cultura
della <b>trasparenza </b>per quanto concerne l'impatto delle aziende sulle
persone e sull'ambiente. Infine, i costi che le aziende sostengono per la
rendicontazione saranno ridotti nel medio-lungo termine grazie
all'armonizzazione delle informazioni da fornire.</p>

<p>L'obbligo di rendicontazione secondo i nuovi principi <b>ESRS </b>entrerà in
vigore per un primo gruppo di aziende in riferimento all'esercizio 2024, con
pubblicazione dei report nel 2025.</p>

<p>Le aziende soggette alla <b>CSRD </b>dovranno redigere il bilancio di
sostenibilità ai sensi degli <span class=SpellE><b>European</b></span><b> <span
class=SpellE>Sustainability</span> Reporting Standards</b> (ESRS) elaborati da <b>EFRAG</b>.
Tali standard recepiscono le politiche dell'UE senza trascurare le iniziative
di standardizzazione internazionali.</p>

<p>Il 7 luglio si è chiusa la <b>pubblica consultazione</b> avviata dalla
Commissione europea su un primo insieme di standard di rendicontazione. Ora si
attende che la Commissione, dopo aver valutato le risposte ricevute, elabori la
versione definitiva degli standard come atti delegati da sottoporre all'esame
del Parlamento europeo e del Consiglio.</p>

<p>Infine, ricordiamo che la CSRD rende obbligatoria la <b>revisione legale</b>
dei bilanci di sostenibilità nonché la loro <b>digitalizzazione</b>.</p>

<p><b>Norme introdotte dalla Direttiva sulla Rendicontazione Non Finanziaria</b></p>

<p>Le norme introdotte dalla <b>Direttiva sulla Rendicontazione Non Finanziaria</b>
(<b>NFRD</b>, Dir. 2014/95/EU) rimangono in vigore fino a quando le aziende non
sono tenute ad applicare le nuove norme della <b>CSRD</b>.</p>

<p>Come noto, la NFRD dispone che le grandi aziende devono pubblicare
informazioni relative a:</p>

<p>• questioni ambientali;</p>

<p>• questioni sociali e trattamento dei dipendenti;</p>

<p>• rispetto dei diritti umani;</p>

<p>• anticorruzione;</p>

<p>• diversità nei consigli di amministrazione (in termini di età, genere,
istruzione ed esperienza).</p>

<p>Per quanto riguarda il perimetro soggettivo, in Europa, le imprese
interessate dagli obblighi sanciti dalla NFRD sono circa 11.770. Si tratta di
gruppi e aziende di grandi dimensioni, fra cui società quotate, banche e
assicurazioni.</p>