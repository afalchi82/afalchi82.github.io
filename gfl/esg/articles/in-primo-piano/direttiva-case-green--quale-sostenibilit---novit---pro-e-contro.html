<p>Secondo i dati della Commissione UE, gli edifici (il 65% dei quali ad uso residenziale) sono responsabili a livello europeo di circa il 40% del consumo energetico e del 36% delle emissioni dirette e indirette di gas a effetto serra legate al consumo di energia.</p>
<table>
  <tr>
    <td colspan="2">
      <p><strong>I numeri dell’inefficienza</strong></p>
    </td>
  </tr>
  <tr>
    <td>
      <p>80%</p>
    </td>
    <td>
      <p>L’energia consumata dalle famiglie per il riscaldamento e il raffrescamento degli ambienti e per la produzione di acqua calda sanitaria.</p>
    </td>
  </tr>
  <tr>
    <td>
      <p>35%</p>
    </td>
    <td>
      <p>Il volume del parco immobiliare dell’UE che ha più di 50 anni</p>
    </td>
  </tr>
  <tr>
    <td>
      <p>75%</p>
    </td>
    <td>
      <p>Il tasso di inefficienza energetica degli immobili.</p>
    </td>
  </tr>
  <tr>
    <td>
      <p>1%</p>
    </td>
    <td>
      <p>Il tasso di ristrutturazione annua.</p>
    </td>
  </tr>
  <tr>
    <td>
      <p>100%</p>
    </td>
    <td>
      <p>Tasso di ristrutturazione annuo degli immobili entro il 2030 prefissato dalla Commissione UE.</p>
    </td>
  </tr>
</table>
<p>Nonostante l’<strong>EEA</strong>&nbsp;(Agenzia europea dell’Ambiente) abbia sottolineato, in un report del 2021, che le emissioni di gas serra del settore edilizio dell’UE registrano dal 2005 una tendenza alla diminuzione, in parte compensate dall’aumento delle abitazioni e da una maggiore metratura media degli immobili, il trend – questo trend – non è sufficiente.</p>
<p>Secondo la relazione sulla valutazione d’impatto che accompagna la proposta della «<strong>Direttiva case green</strong>», infatti, “ogni anno in Europa vengono costruiti circa 85 milioni di mq di edifici residenziali e 40 milioni di mq di edifici di servizio, ma i requisiti fissati dalla direttiva vigente sulla prestazione energetica degli edifici non sarebbero sufficienti a garantire che i nuovi immobili siano pienamente «decarbonizzati» o pronti per la neutralità climatica”.</p>
<p>Da qui, dunque, sorge l’esigenza di rivedere la normativa.</p>
<p><strong>Direttiva prestazione energetica degli edifici: obiettivo e struttura</strong></p>
<p>La direttiva approvata il 14 marzo scorso promuove il&nbsp;<strong>miglioramento della prestazione energetica degli edifici</strong>&nbsp;e la riduzione delle emissioni dei gas a effetto serra degli edifici all’interno dell’Unione per conseguire un parco immobiliare a emissioni zero entro il 2050, tenendo conto:</p>
<ul>
  <li>delle condizioni climatiche esterne;</li>
  <li>delle condizioni locali;</li>
  <li>delle prescrizioni relative alla qualità degli ambienti interni e</li>
  <li>del contributo del parco immobiliare alla flessibilità della domanda al fine di migliorare l’efficienza del sistema energetico e l’efficacia sotto il profilo dei costi.</li>
</ul>
<p>Come?</p>
<p>Attraverso l’introduzione di&nbsp;<strong>norme minime di prestazione energetica</strong>, il miglioramento delle informazioni in materia di prestazione energetica e la sostenibilità degli edifici.</p>
<p>Oltre a modificare il contenuto di molti degli articoli dell’attuale direttiva (del 2010) sulla prestazione energetica degli edifici – che verrà abrogata – la proposta della «<strong>Direttiva case green</strong>» introduce specifiche norme che ne modificano la struttura; le principali riguardano:</p>
<ul>
  <li>il Piano Nazionale di ristrutturazione degli edifici;</li>
  <li>l’approccio di distretto integrato alla ristrutturazione degli edifici;</li>
  <li>il nuovo Bauhaus europeo;</li>
  <li>le norme minime di prestazione energetica;</li>
  <li>l’energia solare negli edifici;</li>
  <li>il passaporto di ristrutturazione;</li>
  <li>la qualità degli ambienti interni;</li>
  <li>le infrastrutture per la mobilità sostenibile;</li>
  <li>la predisposizione degli edifici all’intelligenza;</li>
  <li>le banche dati della prestazione edilizia.</li>
</ul>
<p><strong>La pianificazione nazionale (e di distretto) di ristrutturazione</strong></p>
<p>La pianificazione relativa alla ristrutturazione è stata a grande assente: diversamente non ci troveremo – oggi – a dover gestire una situazione (di fatto) emergenziale.</p>
<table>
  <tr>
    <td>
      <p>«<strong>Edificio ad emissioni zero</strong>»: edificio ad altissima prestazione energetica, determinata conformemente agli allegati I e III, che contribuisce all’ottimizzazione del sistema energetico attraverso la flessibilità della domanda, nel quale qualsiasi fabbisogno residuo molto basso di energia è interamente coperto da:</p>
      <ul>
        <li>fonti rinnovabili generate o stoccate in loco;</li>
        <li>fonti rinnovabili generate nelle vicinanze non in loco;</li>
        <li>una comunità di energia rinnovabile</li>
        <li>energia rinnovabile e calore di scarto provenienti da un sistema efficiente di teleriscaldamento e teleraffrescamento.</li>
      </ul>
    </td>
  </tr>
</table>
<p>La proposta prevede che ogni Stato membro debba stabilisce un&nbsp;<strong>piano nazionale di ristrutturazione degli edifici</strong>&nbsp;per garantire la ristrutturazione del parco nazionale di edifici residenziali e non residenziali, sia pubblici che privati, al fine di ottenere un parco immobiliare decarbonizzato e ad alta efficienza energetica entro il 2050, allo scopo di trasformare gli edifici esistenti in edifici a emissioni zero.</p>
<p>Ogni piano deve rispettare il principio dell’efficienza energetica, e deve prevedere:</p>
<ul>
  <li>una rassegna del parco immobiliare nazionale per tipi di edifici e delle politiche attuate e pianificate;</li>
  <li>una serie di tabelle di marcia, relative agli obiettivi stabiliti a livello nazionale; agli indicatori di progresso misurabili; alle scadenze specifiche; al fabbisogno di investimenti per l’attuazione del Piano; alla riduzione della povertà energetica.</li>
</ul>
<table>
  <tr>
    <td>
      <p>I&nbsp;<strong>programmi di ristrutturazione integrati</strong>&nbsp;riguardano i modelli sociali, l’energia, la mobilità, le infrastrutture verdi, la gestione e il trattamento dei rifiuti e delle acque e altri aspetti della pianificazione urbana da considerare a livello di distretto e tengono conto delle risorse locali e regionali, della circolarità e della sufficienza.</p>
    </td>
  </tr>
</table>
<p>In questo scenario, gli Stati membri possono conferire alle autorità regionali e locali il potere di identificare i distretti integrati per portare avanti programmi di ristrutturazione integrati a livello di distretto.</p>
<p><strong>Le novità in chiave 4.0 per edifici smart</strong></p>
<p>La direttiva sulla prestazione energetica degli edifici prevede alcune importanti novità “in chiave 4.0”, alcune obbligatorie, altre facoltative.</p>
<p>Rientrano nella prima categoria:</p>
<ul>
  <li>l’<strong>energia solare negli edifici</strong>&nbsp;(gli Stati membri hanno tempo due anni dalla data di entrata in vigore della «Direttiva case green» per fare in modo che tutti i nuovi edifici siano progettati in modo da ottimizzare il loro potenziale di produzione di energia solare sulla base dell’irraggiamento solare del sito, consentendo la successiva installazione di tecnologie solari efficienti sotto il profilo dei costi);</li>
</ul>
<table>
  <tr>
    <td>
      <p>Sono previste misure di&nbsp;<i>incoraggiamento&nbsp;</i>anche per gli edifici sottoposti a ristrutturazioni pesanti o profonde.</p>
      <p>Si parla di “ristrutturazione importante” quando:</p>
      <ol>
        <li>il costo complessivo della ristrutturazione per quanto riguarda l’involucro dell’edificio o i sistemi tecnici per l’edilizia supera il 25% del valore dell’edificio, escluso il valore del terreno sul quale è situato; oppure</li>
        <li>la ristrutturazione riguarda più del 25 % della superficie dell’involucro dell’edificio.</li>
      </ol>
      <p>Il concetto di “ristrutturazione profonda”, invece, non è ancora stato definito nel diritto dell’Unione:</p>
      <ul>
        <li>ai fini di una visione a lungo termine per gli edifici, la ristrutturazione profonda dovrebbe essere definita come una ristrutturazione che trasforma gli edifici in edifici a emissioni zero;</li>
        <li>in una prima fase, come una ristrutturazione che li trasforma in edifici a energia quasi zero.</li>
      </ul>
    </td>
  </tr>
</table>
<ul>
  <li>il&nbsp;<strong>passaporto di ristrutturazione</strong>, il documento che fornisce una tabella di marcia su misura per la ristrutturazione profonda di un determinato edificio, in un numero massimo di fasi che lo trasformeranno in un edificio a zero emissioni entro il 2050;</li>
  <li>la&nbsp;<strong>qualità degli ambienti interni</strong>, un insieme di parametri relativi a un edificio, tra cui la qualità dell’aria interna, il comfort termico, l’illuminazione e la qualità acustica che influenzano la salute e il benessere dei suoi occupanti (gli Stati membri dovranno stabilire i requisiti per l’attuazione di norme adeguate per la qualità degli ambienti interni negli edifici al fine di mantenere un clima interno salubre);</li>
  <li>le&nbsp;<strong>infrastrutture per la mobilità sostenibile</strong>&nbsp;(punti di ricarica; pre-cablaggio; posti bici, …) da realizzare negli edifici non residenziali nuovi o sottoposti a ristrutturazioni importanti.</li>
</ul>
<p>Il sistema comune a livello di Unione per valutare la predisposizione degli edifici all’intelligenza è, invece, facoltativo: tale valutazione si basa su un esame della capacità di un edificio o di un’unità immobiliare di adattare il proprio funzionamento alle esigenze dell’occupante, in particolare per quanto riguarda la qualità ambientale interna, e di migliorare l’efficienza energetica e la prestazione complessiva.</p>
<p>La&nbsp;<strong>proposta di direttiva sulla prestazione energetica degli edifici</strong>, inoltre, stabilisce che gli Stati membri provvedono affinché ai promotori di progetti di ristrutturazione degli edifici siano fornite informazioni sugli obiettivi e sulle opportunità di partecipazione all’iniziativa del&nbsp;<strong>nuovo Bauhaus europeo</strong>, quando chiedono consulenza o presentano domanda di finanziamento o licenze edilizie.</p>
<table>
  <tr>
    <td>
      <p>“L’iniziativa del nuovo Bauhaus europeo intende favorire una società più inclusiva che promuova il benessere di tutti in linea con il Bauhaus storico, che ha contribuito all’inclusione sociale e al benessere dei cittadini e, in particolare, delle comunità di lavoratori. Facilitando la formazione e la creazione di reti e pubblicando orientamenti destinati ad architetti, artisti, studenti, ingegneri e progettisti in base ai principi di sostenibilità, estetica e inclusione, l’iniziativa del nuovo Bauhaus europeo può consentire alle autorità locali di sviluppare soluzioni culturali e innovative per creare un ambiente edificato più sostenibile”.</p>
    </td>
  </tr>
</table>
<p>La&nbsp;<strong>proposta di «Direttiva case green»,</strong>&nbsp;infine, punta sulla creazione di una banca dati in grado di raccogliere informazioni sulla prestazione energetica dei singoli edifici e dell’intero parco immobiliare nazionale: la&nbsp;<strong>banca dati è interoperabile</strong>&nbsp;con altre pertinenti piattaforme e servizi pubblici online, e permette di raccogliere dati da tutte le fonti pertinenti relativi ad attestati di prestazione energetica, ispezioni, passaporto di ristrutturazione degli edifici, indicatore della predisposizione all’intelligenza, valori di riferimento energetici nell’edilizia e dati relativi all’energia calcolata o misurata degli edifici contemplati.</p>
<p><strong>Quale futuro in Italia?</strong></p>
<p>La proposta non è ancora l’atto finale (manca ancora il «trilogo», la fase di negoziati tra istituzioni europee che porterà al testo definitivo), ma rappresenta comunque un grande passo in avanti sulla strada dell’efficientamento energetico degli edifici, con indubbi vantaggi dal punto di vista ambientale.</p>
<p>Tuttavia, la sostenibilità – concetto stranamente nominato solo una volta nelle 137 pagine della proposta – è un concetto che oggi non può più essere considerato soltanto nella sua dimensione ambientale, ma deve contemperare anche – quantomeno – le prospettive sociali ed economiche.</p>
<p>Se, nella prospettiva della Commissione, gli investimenti nella riqualificazione energetica dovrebbero costituire anche un’opportunità per l’economia e in particolare per il settore edile, che rappresenta circa il 9% del PIL europeo ed impiega 25 milioni di posti di lavoro, in circa 5 milioni di imprese, in prevalenza PMI, occorre tuttavia considerare gli aspetti economici – i costi per le famiglie – legati alle ristrutturazioni (importanti o profonde che siano) per raggiungere quegli obiettivi ambientali.</p>
<p>Un&nbsp;<i>busillis&nbsp;</i>di non facile risoluzione, che vede il Governo italiano già schierato – contro l’attuale testo, e a favore di una profonda revisione – e che impone qualche riflessione sul modo – e sui tempi – con cui la direttiva sulla prestazione energetica degli edifici verrà recepita nel nostro Paese.</p>

