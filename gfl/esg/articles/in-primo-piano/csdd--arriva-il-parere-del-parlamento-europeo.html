<article class="blog-post">
    
    <div class="WordSection1">
        <p >La <b>proposta di Direttiva del
                Parlamento Europeo e del Consiglio</b> relativa al dovere di diligenza delle
            imprese ai fini della sostenibilità (Corporate Sustainability Due Diligence
            directive, CSDD) è stata oggetto di discussione da parte del Parlamento europeo
            nella seduta plenaria dello scorso 1° giugno.</p>

        <p >La normativa ha lo scopo di <b>contribuire
                allo sviluppo sostenibile e alla transizione economica e sociale</b>
            intervenendo sul rispetto dei diritti umani e la tutela dell'ambiente da parte
            delle imprese nelle attività che svolgono, nelle attività svolte dalle loro
            controllate e lungo tutta la catena di fornitura cui partecipano. L'obiettivo
            della normativa è quello di «garantire il rispetto degli standard applicabili
            in materia di diritti umani e ambiente al fine di promuovere un'economia
            globale più equa e sostenibile, nonché un governo societario responsabile
            imponendo alle imprese, a pena di sanzioni significative, un monitoraggio
            rigoroso degli impatti sociali e ambientali delle loro azioni lungo l'intera
            catena di approvvigionamento andando così ben oltre le legislazioni attualmente
            vigenti a livello nazionale».</p>

        <p ><b>&nbsp;</b></p>

        <p ><b>Destinatari della normativa </b></p>

        <p >La normativa è indirizzata alle <b>grandi
                imprese dell'Unione</b>, a condizione che raggiungano determinate soglie dimensionali,
            di dipendenti e di fatturato. Nello specifico, le nuove norme si applicheranno
            alle <b>imprese con oltre 500 dipendenti e un fatturato netto superiore a 150
                milioni di euro</b> a livello mondiale. A queste si affianca una seconda
            categoria di imprese caratterizzate da dimensioni più ridotte (un numero di
            dipendenti superiore a 250 e un fatturato netto superiore a 40 milioni di euro
            a livello mondiale), che operano però in settori per i quali è stato
            riconosciuto un rischio significativo in ordine a possibili violazioni dei
            diritti umani o danni all'ambiente, come l'agricoltura, il tessile o il
            minerario. Le regole si applicherebbero anche alle imprese extra-UE con un
            fatturato superiore a 150 milioni di euro di cui almeno 40 milioni generati in
            UE.</p>

        <p >La proposta prevede un <b>sostegno
                specifico destinato alle PMI</b>, ad esempio sotto forma di orientamenti e
            altri strumenti che le aiutino a integrare gradualmente aspetti di
            sostenibilità nelle loro attività commerciali.</p>

        <p >La Commissione Affari Legali,
            inoltre, ha<b> esteso l'applicazione</b> delle nuove regole sino ad includere
            le società con sede nell'UE con più di 250 dipendenti e un fatturato mondiale
            superiore a 40 milioni di euro, nonché le società madri con oltre 500
            dipendenti e un fatturato mondiale superiore a 150 milioni di euro.</p>

        <p ><b>Obblighi cui sono chiamate le
                imprese </b></p>

        <p ><b>&nbsp;</b>La Direttiva indica i <b>requisiti
                obbligatori di Due Diligence</b> che le aziende devono attuare per
            identificare, prevenire e mitigare gli impatti negativi dell'attività d'azienda
            sui diritti umani (ad esempio, lavoro minorile, sfruttamento della manodopera,
            salute e sicurezza sul lavoro) e sull'ambiente (per esempio, inquinamento,
            distruzione della biodiversità e degli ecosistemi). Nello specifico, le aziende
            dovranno implementare un piano di transizione verde per mantenere l'aumento
            della temperatura globale entro 1,5°C. Per le<b> grandi aziende sopra i 1.000
                dipendenti</b>, il raggiungimento degli obiettivi del piano avrà effetti sulla
            remunerazione variabile degli amministratori. L'obiettivo è quello di migliorare
            le pratiche di governance aziendale per integrare meglio i processi di gestione
            e la mitigazione dei rischi e degli impatti sui diritti umani e sull'ambiente
            armonizzando le discipline nazionali, al fine di «garantire un perimetro
            condiviso di certezza del diritto per le imprese e le parti interessate».</p>

        <p ><b>Sanzioni </b></p>

        <p >A salvaguardia del corretto
            adeguamento a quanto richiesto dalla Direttiva è posto un <b>apparato
                sanzionatorio articolato</b>: è infatti prevista la responsabilità per le
            aziende che non si adegueranno alla direttiva con sanzioni pari ad almeno il 5%
            del fatturato annuale.</p>

        <p >La <b>responsabilità formale di
                sovraintendere il processo di due diligence</b> è posta in capo ai consiglieri
            di amministrazione. Nello specifico, gli amministratori saranno tenuti a integrare
            il dovere di diligenza nella strategia aziendale, istituire i relativi processi
            e controllare che siano attuati in una prospettiva di sviluppo sostenibile.
            Quando agiscono nell'interesse dell'impresa, saranno inoltre chiamati a tenere
            conto delle conseguenze delle loro decisioni in termini di diritti umani, clima
            e ambiente e dei probabili effetti a lungo termine di qualsiasi decisione. Gli
            amministratori delle aziende con più di 1000 dipendenti saranno direttamente
            responsabili di questo passaggio, che a sua volta inciderà sulle parti
            variabili della loro retribuzione, come i bonus.</p>

        <p >Le imprese dovranno, inoltre, <b>monitorare
                periodicamente l'efficacia degli interventi</b> di individuazione, prevenzione,
            mitigazione, interruzione e minimizzazione degli impatti negativi sui diritti
            umani e ambientali delle loro azioni. La valutazione dovrà basarsi su <b>indicatori
                qualitativi e quantitativi</b> ed essere effettuata con una <b>periodicità
                almeno annuale</b> e, comunque, ogniqualvolta vi siano fondati motivi di
            ritenere che possano presentarsi nuovi rischi rilevanti di manifestazione di
            tali effetti negativi.</p>

        <p >Le aziende non UE che non
            rispettano le regole saranno escluse dagli appalti pubblici dell'UE.</p>

        <p ><b>Entrata in vigore</b></p>

        <p >Le nuove disposizioni della
            direttiva entreranno in vigore dopo 3 o 4 anni, a seconda delle dimensioni
            delle imprese. Le imprese più piccole potranno ritardare di un ulteriore anno
            l'attuazione delle nuove norme.</p>

        

    </div>
</article>